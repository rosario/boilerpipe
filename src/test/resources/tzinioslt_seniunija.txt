Nuo liepos mėnesio 14 dienos Ryškėnų seniūnijai vadovauja nauja seniūnė Gražina Sukurienė.
Nors seniūnės pareigas eina tik kelias savaites, tačiau jau spėjo susipažinti su seniūnija, įžvelgti jos problemas, numatyti būdus problemoms spręsti, suprato žmonių lūkesčius, todėl dėsto artimiausius planus.
Naujos pareigos
G. Sukurienė nemažai savo darbo metų atidavė švietimo sričiai. O šiandien ji vadovauja priemiesčio seniūnijai. Pasak pašnekovės, Ryškėnų seniūnija jai labai artima, visos jos problemos puikiai pažįstamos, mat ji jau 20 metų gyvena vienoje seniūnijos gyvenviečių – Lieplaukėje.
„Pradėjusi dirbti, galiu tik pasidžiaugti geru kolektyvu, bendradarbiai draugiški, stengiasi supažindinti su darbais, gyventojai atvirai pasakoja apie nutikusias bėdas ar planus. Žmogus planuoja, o aukštesnės jėgos padaro savo – manau, taip likimas lėmė, kad tapau seniūne“, – kalba G. Sukurienė.
Jau antrą darbo dieną seniūnė vyko susipažinti su Lauko Sodos seniūnaitija, kitą savaitę Ryškėnų bendruomenės pakviesta vyko į kelionę. O prieš keletą dienų ji apžiūrėjo Užgirių gyvenvietę bei suplanavo susitikimą su seniūnaitijos sodų bendrijų pirmininkais ir gyventojais.
Nemažai yra diskutuojama apie tai, jog rajono seniūnijos turi labai mažai savarankiškumo ir įtakos sprendžiant įvairiausius klausimus – dalį jų sprendžia Telšių rajono savivaldybė. G. Sukurienės teigimu, seniūnija nėra administracinis vienetas, o tik vienas iš rajono savivaldybės padalinių, todėl ir įtaka sprendžiant įvairius klausimus nedidelė – tiek, kiek yra seniūnijai skirta funkcijų ar įgaliojimų iš rajono savivaldybės. „Manau, seniūnija – tai rajono savivaldybės žvalgybinis bokštas, teikiantis galimybę efektyviau suteikti reikiamą pagalbą žmonėms vietoje, nes greičiau išsiaiškinamos problemos, žinoma, pagalba teikiama pagal seniūnijos galimybes“, – sakė moteris. Seniūnės nuomone, pati seniūnija puikiausiai galėtų savarankiškai dalyvauti ir vykdyti nedidelių apimčių projektinę veiklą, siekdama bendradarbiauti su seniūnijos seniūnaitijomis ar kitomis seniūnijomis.
Seniūnijos trūkumai ir privalumai
Kaip ir kiekviena seniūnija, ne išimtis ir Ryškėnų, turi savų privalumų ir trūkumų.
Pašnekovė, kalbėdama apie Ryškėnų seniūniją, džiaugiasi jos privalumais: seniūnijos gyvenvietėse yra mokyklų, gyventojai gražiai tvarko savo sodybas ir jų aplinką, ypač aktyvios seniūnaitijos, aktyviai veikia bendruomenės bei jų pirmininkai, komunalines paslaugas centralizuotai vykdo SĮ „Telšių butų ūkis“ ir kt.
Aišku, neapsieita ir be trūkumų, kuriuos pastebi nauja seniūnė. Seniūnijos teritorija yra gana didelė, o etatų viešiesiems darbams atlikti skiriama mažokai. Gyvenviečių nepuošia ir nesitvarkantys gyventojai.
Didelės, anot seniūnės, problemos yra gyventojų nedarbas, prasta kelių būklė, skiriama per mažai lėšų keliams žvyruoti, asfaltuoti, seniūnija neturi pakankamai transporto priemonių keliams prižiūrėti, nepilnai įrengtas seniūnijos gyvenviečių apšvietimas. Ryškėnų seniūnijai labai reikalinga sporto salė.
„Manau tik planuojant ir operatyviai reaguojant į problemas, bus galima jas išspręsti“, – tikina seniūnė.
Tikisi gyventojų palaikymo
Kad seniūnijos gyventojai artimiau galėtų susipažinti su nauja seniūne, G. Sukurienė artimiausiu laiku planuoja pakviesti Ryškėnų seniūnaitijų bendruomenių pirmininkus ir seniūnaičius aptarti artimesnius ir perspektyvinius planus, pasidžiaugti nuveiktais darbais.
„Seniūnija visada yra atvira, o jos gyventojai laukiami, siekiant pasidalinti mintimis, pamąstymais, kaip draugiškiau, gražiau ir saugiau gyventi ir sugyventi. Iš gyventojų tikiuosi supratingumo, palaikymo“, – sako pašnekovė.
