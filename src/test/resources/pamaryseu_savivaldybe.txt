Po keturių rinkimų turų, garbingos ir nelabai garbingos politinės kovos, liepos 23 dieną pagaliau prisiekė naujoji Šilutės rajono savivaldybės taryba. Nuo anksčiau išrinktų tarybų šioji skiriasi tuo, kad pirmą kartą tiesiogiai išrinktas meras, o sumažėjus gyventojų skaičiui, nuo 27 iki 25 sumažėjo ir pačių Tarybos narių skaičius.


Inauguracinėje kalboje Šilutės r. savivaldybės meras Vytautas Laurinaitis visiems linkėjo stabilumo ir vaisingo darbo rūpinantis bendruomenės gerove.
Ir dar vienas įvykis buvo pirmą kartą Šilutės rajono istorijoje. Naujosios Tarybos nariai į pirmąjį posėdį rinkosi renovuoto Hugo Šojaus dvaro Freskų salėje. Renginio vedėjas Marijus Budraitis kalbėjo, kad ši menė H. Šojaus laikais matė daug garsių istorinių asmenybių, tačiau panašu, kad tų asmenybių svitos buvo gerokai mažesnės negu dabartinių Tarybos narių ir susirinkusiųjų pasveikinti. Nedidukėje patalpoje visi žmonės netilpo, todėl vieniems teko stoviniuoti prie durų, kiti susėdo ant koridoriuose ir gretimose patalpose pastatytų kėdžių.
Iškilmingas renginys tradiciškai prasidėjo Lietuvos Respublikos himnu ir Gražvydo Railos vadovaujamo pučiamųjų orkestro atliktu kūriniu. Įžanginį žodį tarė Šilutės r. savivaldybės rinkimų komisijos pirmininkas Vytautas Žiogas, kuris pakvietė prisiekti naujos kadencijos Tarybos narius. Šie priesaiką skaitė uždėję ranką ant Konstitucijos, ją pasirašę gavo Tarybos nario pažymėjimą, ženkliuką ir gėlę.
Paskutinis prisiekė tiesioginiuose mero rinkimuose į šį postą išrinktas dabartinis Šilutės r. savivaldybės meras Vytautas Laurinaitis. Į salę, kurioje vyko iškilminga ceremonija, įnešus mero grandinę, ją Vytautui Laurinaičiui užkabino vyriausias amžiumi Tarybos narys vicemeras Algirdas Balčytis.
Inauguracinėje kalboje meras pareiškė, kad tikisi stabilaus ir vaisingo naujosios kadencijos Tarybos darbo. Buvusi Taryba išgarsėjo visoje Lietuvoje keturiais merų keitimais, nuolatine politikų tarpusavio kova, kurios metu buvo nuolat kuriamos ir žlugdomos politinės sąjungos bei koalicijos, o per savo kadencijos laiką nemažai Tarybos narių spėjo pereiti į kitas partijas. Nenuostabu, kad tokiai tarybai praėjusią kadenciją vadovavęs Vytautas Laurinaitis labiausiai tikisi stabilumo.
Naujai išrinktos Tarybos narius ir merą kadencijos pradžios proga pasveikino kaimyninių savivaldybių atstovai ir vadovai, Vyriausybės atstovė Klaipėdoje, seniūnai, administracijos darbuotojai, draugai ir artimieji.
Po pertraukos posėdis buvo tęsiamas įprastoje vietoje – Savivaldybės posėdžių salėje, kur vyko mero pavaduotojo ir administracijos vadovo rinkimai. Mero pavaduotoju išrinktas socialdemokratas Algirdas Balčytis, už jo kandidatūrą balsavo 15 Tarybos narių iš 25. Savivaldybės administracijos direktoriumi tapo Sigitas Šeputis. Už šį kandidatą savo balsus atidavė 17 Tarybos narių.
