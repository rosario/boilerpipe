Šeštadienį (rugpjūčio 1 d.) Prienų Laisvės aikštė taps aviatorių Meka – čia vyks pirmojo Pasaulio sklandymo čempionato 13,5 m klasės atidarymo iškilmės. Taip pat bus paskelbta ir Lietuvos klubinės bei Mix klasės varžybų pradžia. Laukiama daug svečių, koncertuos Lietuvos kariuomenės Sausumos pajėgų orkestras „Geležinis Vilkas“, Prienų miesto saviveiklininkai. Šventės pradžia – 19 val.

Pilotas Vladas Motūza.

Varžybos Pociūnų aerodrome vyks iki rugpjūčio 15 dienos. Dėl pasaulio 13,5 m klasės sklandymo čempiono titulo kovos 17 pilotų iš Australijos, JAV, Italijos, Lenkijos, Lietuvos, Prancūzijos, Rusijos ir Slovėnijos . Mūsų šalies garbę gins vilnietis Tomas Kuzmickas ir kaunietis Vladas Motūza. Pastarasis skraidys UAB „Sportinė aviacija“ ir Ko pagamintu sklandytuvu „mini LAK“. Turėsime progos susipažinti ir su kitų šalių sklandytuvų konstrukcijomis: italų gamybos – „Silent 2“, Lenkijos – „GP-14 Velo“, Rusijos – AC-4D, Slovėnijos – „Albastar AS“ ir JAV – „SparrowHawk R“. Kai kurie iš jų – motorizuoti ir priklauso ultralengvųjų orlaivių kategorijai. Visi sklandytuvai neseniai ar ką tik išriedėję iš gamyklų, todėl, anot čempionato direktoriaus Vytauto Sabeckio, varžysis ne tik pilotai, bet ir gamintojai.

Paskutinis Prienų sklandytuvų gamintojų kūrinys „mini LAK“.

Klubinėje sklandytuvų klasėje dėl Lietuvos čempiono vardo kovos per 30 pilotų, Mix klasėje – dešimt. Tarp jų – penki italai, du amerikiečiai, japonas, australas. Kitais metais jie planuoja dalyvauti ir Pociūnuose vyksiančiame Pasaulio vyrų sklandymo čempionate.
Varžyboms pasiruošta puikiai, bet jų sėkmė ir nuotaika labiausiai priklausys nuo orų. Jie šiuo laikotarpiu dažniausiai būna palankūs. Kaip visuomet, vyks tarptautiniai vakarai, kiti renginiai. Rugpjūčio 8 d. tradiciniame Pažaislio festivalio koncerte angare pasirodys Artūro Noviko džiazo mokyklos vokalinė grupė JAZZ ISLAND.
Čempionato uždarymas – rugpjūčio 16 d.
Onutė Valkauskienė

Lietuva, Pociūnai gerai žinomi pasaulio sklandytojams. 2001 m. čia vyko pirmasis Pasaulio moterų sklandymo čempionatas. 2004m., 2007m., 2009 m. ir 2011 m. čia buvo organizuoti Europos vyrų sklandymo čempionatai. Šiemet vyksta (vėl pirmasis)  – Pasaulio sklandymo čempionatas 13,5 m klasėje, o kitais metais Pociūnuose bus surengtas Pasaulio vyrų sklandymo čempionatas standartinėje, klubinėje ir 20 m klasėse.
