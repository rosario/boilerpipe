Harmoningi santykiai – kiekvienos poros ir šeimos siekiamybė. Kaip teigia darnias šeimas sukūrę ir savirealizacija besidomintys žmonės, laimingų santykių pagrindas – aktyvios pastangos, įsigilinant į save, atskleidžiant savo tikrąjį „Aš“ ir priimant jo asmenybę.


Santykiai – laimingi, o ne sėkmingi...

„Moters Magijos Mokyklos“ bendraįkūrėjo, emocinio ir dvasinio intelektų lavinimo specialisto Rimvydo Židžiūno teigimu, svarbu suvokti, žodžio „sėkmė“ santykinumą.

„Svarbu suprasti, jog santykiai negali būti „sėkmingi“, jie gali būti „laimingi“. Sėkmingi santykiai reikštų, kad man tiesiog pasisekė atrasti idealų mylimąjį. Ką tokiu atveju reikėtų daryti su jau daugybę metų pažįstamu savimi, kuris, kaip puikiai žinome, yra ne tobulas? Tai reiškia, jog idealus žmogus negarantuoja idealių santykių. Santykių kokybė priklauso nuo to ar žmonės moka duoti ir priimti meilę. Vienas svarbiausių aspektų – sutikti tokį žmogų, kuris iš santykių nori to paties, kaip ir tu. Tada harmoningai gerinant santykių kokybę galima nuveikti labai daug“, - pasakoja R. Židžiūnas.

Platesnį tarpasmeninių santykių apibrėžimą pateikia Andrė Pabarčiūtė, „Moters Magijos Mokyklos“ bendraįkūrėja, knygos tokiu pat pavadinimu autorė.

„Visi santykiai mus moko vienintelio dalyko - meilės. Jei suvokiame šią pamoką ir nuoširdžiai jos mokomės, santykiai dovanos džiaugsmą, atsivėrimą, pažinimą, gilų susiliejimą su kitu žmogumi. Tokius santykius pavadinčiau darniais. Jeigu kiekvieną kartą prisiminsime, kad visos santykiuose susiklostančios situacijos, tiek pozityvios, tiek negatyvios, moko meilės, suvoksime kiekviename santykyje slypintį savą stebuklą, dovaną“, - sako specialistė, visas praktikas, kurių moko, taikanti asmeniniame gyvenime.
Pasak žurnalo moterims „Tapati“ vyriausiosios redaktorės Aušrinės Šečkuvienės, santykiai rūpi abiems lytims. Moterims santykiai yra esminė dalis, padedanti išreikšti save kaip asmenybę. Tuo tarpu vyrai save apibūdina vadovaudamiesi individualiais pasiekimais.

„Jeigu moteriai nesiseka santykiuose, ji nesijaus laiminga, net jeigu visuomenė ją laiko itin sėkminga asmenybe. Kalbant apie meilę, tiek vyrai, tiek moterys natūraliai mylėti nemoka, tam reikia pastangų ir Dievo pagalbos. Meilė yra pasirinkimas ir veiksmų virtinė, progresuojanti dėl valios pastangų, lydima jausmų. Žmogus, galvojantis, jog jausmas santykiuose turi „keliauti“ anksčiau nei veiksmas labai klysta ir anksčiau ar vėliau nusivilia“, - nurodo pašnekovė.

Analizuodami santykius, abu „Moters Magijos Mokyklos“ įkūrėjai tvirtina, jog poros amžius neturi reikšmės santykių pasisekimui. Žmogus – socialinė būtybė, santykius besimokanti kurti ir puoselėti visą gyvenimą. Iš pradžių tai vyksta su tėvais, vėliau su bendraamžiais ir priešinga lytimi, po to – su savo vaikais, išskirti galima nebent dėl lyčių susiformuojančius skirtumus.

„Vyriškas ir moteriškas santykių suvokimas yra labai plati tema, jos neįmanoma vienareikšmiškai vertinti. Santykius abu suvokia ir skirtingai, ir vienodai, todėl vyro ir moters santykiai yra menas, kurį galima tobulinti visą gyvenimą. Šioje sąveikoje egzistuoja sunkiai suderinami prigimtiniai dalykai. Jų pagrindu kuriant santykius vyks nuolatinė lyčių kova, kurioje, iš tiesų, pralaimi abu. Tačiau tiek vyro, tiek moters prigimtyje yra ir vienas kitą papildantys elementai. Jais remiantis auginami santykiai padeda sukurti nuostabų bendrą gyvenimą. Taigi, santykių menas yra puoselėti papildančius elementus ir išmintingai elgtis su konfliktinės prigimties momentais“, - teigia knygos „Gyvenimo kūrėjas“ autorius R. Židžiūnas.

Šeimoje išmokstama mylėti

Santykiai prasideda nuo mylimojo ir mylimosios, progresuojančių į vyrą ir žmoną, tėtį ir mamą. Tai – skirtingos santykių kokybės forma. Kiekviena jų turi sau būdingus bruožus ir sukelia skirtingus jausmus. Tapus vyru ir žmona, mama ir tėčiu poros privalo neužmiršti, jog pirmiausia jie yra mylimieji, atrasti laiko pabūti dviese ir nuolat puoselėti jausmus.

„Šeima visų pirma prasideda nuo poros – žmonių, susitariančių vienas kitą mylėti nepaisant jokių negandų. Tai - sandora. Šeima nėra žmogaus sugalvota institucija, ji – Dievo sukurtas slėpinys, kurį žmonės ne visada suvokia ar suvokia pernelyg supaprastintai. Kainą, kurią turime sumokėti siekdami darnos šeimoje ir jos tolimesnio egzistavimo, suvokiame tik po kelerių metų. Man pačiai šeima yra augimas ir išmokimas mylėti. Nereikia tikėtis, jog į šeimą ateiname mokėdami mylėti savo partnerius. Santykiai prasideda įsimylėjus – dėl romantiškų jausmų, vėliau – tai tampa didžiule pastanga ir kasdien ką nors naujo išmokančia mokykla“, – įžvalgomis dalinasi žurnalo „Tapati“ redaktorė.

Savęs pažinimas – būtinas santykių elementas taip pat reikia išmanyti priešingos lyties prigimties dėsnius, subtilybes, tačiau ir tai neapsaugo nuo kylančių konfliktų.

„Jeigu santykiuose iškyla konfliktinė situacija, reikia sau ir partneriui nuoširdžiai papasakoti, kokio bendro gyvenimo abu ieškote, kas jus santykiuose daro laimingais, o kas skaudina. Mylimasis taip pat turėtų pateikti nuoširdžius savo atsakymus. Jeigu pavyksta atvirai pasikalbėti – reikia surasti abiems priimtiną ir laimingą išvardintų skirtumų suderinimo sprendimą, kurio realizavimas padėtų susidoroti su visais sunkumais. Neradus tinkamo sprendimo - kai norėdamas užglaistyti situaciją vienas iš jų vis vien turi nusileisti ar prisitaikyti, problema netampa išspręsta, jos sprendimas – atidėtas vėlesniam laikui. Atėjus naujam barniui, pradės suktis uždaras ratas, problemų sprendimas tik sudėtingės“, - informuoja R. Židžiūnas.

„Šeima – didžiausias pasiekimas mano gyvenime, tačiau gyvenimo nepiešiu vien tik rožinėmis spalvomis.

Jeigu šeima ar pora sako, kad nekonfliktuoja – arba jie meluoja, arba jų santykiai yra mirę. Žmogui augti, bręsti konfliktas ir susirėmimas, mokantis keistis būtinas. Žinoma, mano santykiuose buvo situacijų, kai galvojau, ar priimdama sprendimus nesuklydau, ar elgiuosi teisingai. Šalia esantis žmogus tikrai nėra tobulas ir norint išmokti jį mylėti tokį, koks yra, o ne mano nusipieštą trokštamą ir geidžiamą, reikėjo tikrai gerai supaprastėti pačiai, daugeliu atvejų pakeisti suvokimą, nusilenkti Dievo valiai ir priimti jį tokį, koks sukurtas. Kartu esame jau dvidešimt dvejus metus ir galiu tvirtai pasakyti, jog dabar viskas žymiai lengviau nei buvo iš pradžių“, – pasakoja A. Šečkuvienė.

„Gyvenant nereikia ieškoti to „vienintelio“, su turimu mylimuoju reikia gyventi kaip su vieninteliu, nes jis būtent toks ir yra“, - užbaigia R. Židžiūnas.
____________________________________________________
Santykiai poroje ir šeimyninis gyvenimas, harmonijos santykiuose paieškos, meilė sau ir šalia esantiems žmonėms – tik kelios temos, kurias išgirs moterims skirtos konferencijos VEIKLI dalyvės. Rugsėjo 25 – 26 dienomis vyksiančios konferencijos metu pranešimus drauge su A. Pabarčiūte, R. Židžiūnu, A. Šečkuviene, skaitys žurnalistė Juventa Mudėnienė, laidų vedėjos Asta Stašaitytė - Masalskienė, Livija Gradauskienė, žaliosios mitybos specialistė Gražina Gum, jogos trenerė Eva Tombak, kapitonas ir lektorius Paulius Kovas, paskaitų klubo „Bambuko klubas“ vadovė Gintarė Davainienė, gyvenimo koučingo trenerės Ilona Tamo, Aušra Bijaminienė ir kiti. Visa konferencijos programa www.konferencijaveikli.lt (c)
