Lietuviškus vestuvių papročius keičia nauji įpročiai. Jaunavedžiai tampa išradingesni, o švenčių sąmatos vėl pradėjo augti. Bet mergvakarių ar bernvakarių organizatoriams jau nesaldu – striptizo šokėjus keičia intelektualesnės pramogos. Be to, pastebima dar viena tendencija – vestuvių atšaukimas iki jų likus kelioms savaitėms ar dienoms.

Tuokiasi dvaruose ir kavinėse
Mendelsono maršas vis dažniau skamba dvaruose, kavinėse ir kitose panašiose vietose. Jaunavedžiai nori būti originalūs ir ieško išskirtinių vietų ištarti savo priesaikas.
Anot Joniškio rajono savivaldybės Teisės ir metrikacijos skyriaus vedėjos Agnės Valaitienės, 2010 m. sutuoktuves ne santuokų rūmuose rinkosi vienintelė pora, 2011 m. – dvi poros, 2012 m., 2013 m. – po tris poras, 2014 m. – dvi poros, šiemet, iki liepos 14-osios, netradicinėse vietose žiedus jau spėjo sumainyti penkios poros.
„Santuokas jau registravome sodybose, kavinėje bei dvare“, – mini A. Valaitienė.
Atrandamos naujos vietos ir skaičių magija
Pastaruoju metu Šiauliuose poros pamėgo tuoktis lankytinose vietose. Anot J. Sartauskienės, mėgstamiausios vietos yra Šiaulių „Aušros“ muziejaus Ch. Frenkelio vila, šios vilos parkas ar Šiaulių universiteto Botanikos sodas.
„Tai puikus pasirinkimas tiems, kurie toje pačioje vietoje nori susituokti ir pasirūpinti gražiomis nuotraukomis“, – teigia Šiaulių universiteto Botanikos sodo gėlininkystės vyresnioji specialistė Indrė Šakytė.
Pastebima, kad nemažai jaunavedžių tiki skaičių magija, stengiamasi pasirinkti kažką konkretaus simbolizuojančias datas.
„Pageidaujama susituokti tą dieną, kai susipažino; vasario 14 d., šv. Valentino dieną, ar Naujųjų metų išvakarėse. Jau daugiau nei dešimtmetį itin populiarus laikas vestuvėms – sutampantys metų, mėnesio ir dienos skaičiai. Ne išimtis buvo ir 2015–05–15 penktadienis. Šią dieną Santuokų rūmuose buvo organizuojamas iškilmingas santuokų registravimas. Viena pora pageidavo susituokti 2015 m. 5 mėn. 15 d. 15 val. 15 min. ir jos noras buvo išpildytas“, – pamena J. Sartauskienė. Jos kolegė teigia, kad visas datas sureikšminančias poras vienija tas pats noras.„Rinkdamiesi santuokų datas paprastai poros tikisi, kad jų bendram gyvenimui tai suteiks kažkokio išskirtinumo ir santuoka bus laiminga“, – teigia A. Valaitienė.
Astrologų nuomone, poros turėtų vengti tokių datų, kai pagal mėnulio kalendorių yra jaunatis, pilnatis. Taip pat įvardijama, kad itin svarbu nesituokti, kai vyksta mėnulio užtemimas. Senovėje sakydavo, kad liepos mėnesį sudaryta santuoka bus panaši į saldžiai rūgščias uogytes.
Vestuvių muzikantus keičia didžėjai
Vestuves ir mergvakarius daugiau kaip dešimtmetį organizuojanti Raimonda Jagminaitė pastebi, kad vis dažniau atsisakoma ne tik tradicinių santuokos sudarymo vietų, bet ir lietuviškų ar svetur nužiūrėtų ir pritaikytų papročių.
„Vestuvėse retai beišvysi muzikantus, vis labiau tampa įprasta samdyti didžėjus, niekas nebekaria piršlių ir neorganizuoja tris dienas trunkančių švenčių. Geriausiu atveju vestuvės trunka dvi dienas“, –
pastebi R. Jagminaitė. Nors šventė trumpėja, organizatorė nepastebi didesnių pokyčių alkoholio vartojimo įpročiuose, „sausose“ vestuvėse jai dalyvauti dar neteko.
„Tai gal daugiau toks mados šauksmas, kaip festivaliai be alkoholio. Būna, kad atvirai pasakoma, jog svarbiausias dalykas, kad svečiai turėtų ką pavalgyti ir ko išgerti. Nepamenu tokių vestuvių, kuriose nebūtų buvę alkoholinių gėrimų. Žinoma, pasitaiko tokių vestuvių, kuriose alkoholiu vaišinamasi labai santūriai“, – mini R. Jagminaitė.
Įsivyrauja elegancija
Jei reikėtų vienu žodžiu apibūdinti tai, kas šiuo metu madinga vestuvėse ir mergvakariuose, R. Jagminaitė tai apibūdintų žodžiu „elegancija“.
„Ji vyrauja ir mergvakariuose, ir bernvakariuose, kuriuose atsisakoma net striptizo šokėjų. Tokie vakarai tampa teminiais, kuriuose merginos tampa geišomis, atsiranda karinė tematika ar gaminamas maistas“, – vardija renginių organizatorė.
Daugėja atšaukimų
„Vis dažniau pasitaiko atvejų, kai yra atšaukiamos vestuvės, – naują tendenciją pastebi R. Jagminaitė. – Jei anksčiau buvo labiau paisoma, ką žmonės pasakys, tai šiuo metu vis dažniau pasiryžtama nutraukti viską, net nežiūrint, kokie nepatogumai laukia, atšaukus vestuves. Nes jokie avansai yra negrąžinami. Dažniausiai jaunieji teisinasi, kad nutiko nelaimė, laukia laidotuvės, užklupo ligos, tačiau būna akivaizdu, kad tikroji priežastis – iširę santykiai. Taip dažnai nutinka, kai sutuoktuvių šventei rengiamasi pernelyg kruopščiai, ji planuojama metus ar ilgiau.“
Tai patvirtina ir Šiaulių miesto savivaldybės Civilinės metrikacijos skyriaus vedėja Vilma Melenienė, teigianti, kad per metus Šiauliuose registruojama apie 800 santuokų, nors prašymų joms registruoti gaunama kiek daugiau.
„25–30 atvejų prašymai arba yra atsiimami, arba jie yra anuliuojami“, – mini V. Melenienė. Civilinės metrikacijos skyriaus specialistams jaunieji būna atviresni – įvardijama, kad nebesituokti nusprendžiama ne tik dėl artimųjų mirties, bet ir iširus santykiams.
