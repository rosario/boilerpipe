2015 m. birželio 29 dieną Vilniuje vyko seminaras „Atvirkštinio PVM mechanizmo taikymas statybos darbams“, skirtas pasiruošti š.m. liepos 1 dieną įsigaliosiančiam atvirkštinio PVM apmokestinimo statybos sektoriuje tvarkai. Seminarą organizavo Lietuvos statybininkų asociacija ir advokatų kontora COBALT. Pranešimus seminare skaitė ir dalyvių diskusijoje dalyvavo Valstybinės mokesčių inspekcijos (VMI) prie Lietuvos Respublikos finansų ministerijos ir Lietuvos buhalterių ir auditorių asociacijos atstovai.



Šių metų liepos 1 d. įsigalioja Pridėtinės vertės mokesčio įstatymo pakeitimai, kurie numato galimybę statybos darbams taikyti atvirkštinio apmokestinimo mechanizmą. Šie pakeitimai iš esmės pakeis apmokestinimo PVM tvarką statybų sektoriuje. Prievolę į valstybės biudžetą sumokėti šį mokestį nuo šiol turės ne rangovas, o statybos paslaugų užsakovas.

Lietuvos statybininkų asociacijos prezidento Daliaus Gedvilo teigimu, atvirkštinė PVM apmokestinimo tvarka statybos sektoriuje buvo ilgai lauktas pokytis. „Naujos tvarkos įsigaliojimas ir įsiklausimas į Lietuvos statybininkų asociacijos argumentus yra puiki žinia šalies statybos verslui. Kita vertus, vis dar reikalingas šios tvarkos papildymas - valstybinių užsakovų įpareigojimas taip pat mokėti PVM už statybos paslaugas. Be to, VMI turi spręsti PVM permokos grąžinimo procedūrų trumpinimo klausimą, nes dėl to kreipsis didelė dalis bendrovių“, - sakė D. Gedvilas.





Renginyje buvo aptartos mokesčių administratoriaus pozicijos dėl atvirkštinio apmokestinimo PVM mechanizmo taikymo statybos darbams, praktinių naujo mechanizmo aspektų, teisinės ir mokestinės rizikos bei jos valdymo temos.

Advokatų kontoros COBALT vyresnysis teisininkas, mokesčių teisės patarėjas Rokas Daugėla taip pat išreiškė nuomonę, kad liepos mėnesį įsigaliojantys pasikeitimai statybos verslui yra naudingi, tačiau prie naujo mechanizmo be abejo reikės laiko prisitaikyti. „Statybininkams reikės bendradarbiauti tarpusavyje, taip pat ir su Mokesčių inspekcija. Neapibrėžtumo dar yra daug, ypač dėl neatitikimų tarp įstatymo iniciatorių ir VMI pozicijų. Šiuos neatitikimus reikės ištaisyti,“ – pridėjo R. Daugėla.

Valstybinė mokesčių inspekcija, atsižvelgdama į nuo 2015 m. liepos 1 d. įsigaliosiančias Lietuvos Respublikos PVM įstatymo 96 straipsnio nuostatas dėl atvirkštinio apmokestinimo PVM mechanizmo taikymo statybos darbams bei gavusi iš Lietuvos Respublikos aplinkos ministerijos raštą dėl kai kurių Lietuvos Respublikos statybos įstatyme pateiktų sąvokų apibrėžimų galimo interpretavimo, parengė apibendrintą paaiškinimą atvirkštinio apmokestinimo PVM taikymo statybos darbams klausimais, kurį paskelbė organizacijos tinklapyje. Išklausę seminaro dalyvių pastabas VMI atstovai pripažino, kad aiškinimasis raštas dar gali būti tobulinamas.

Vienas renginio dalyvių, specializuotos grindų įrengimo įmonės UAB „Grinduva“ konsultantas Antanas Minkevičius pabrėžė, kad atvirkštinio apmokestinimo PVM taikymas statybos darbams buvo lauktas pasikeitimas, tačiau turi būti užtikrintas teisingas nuostatų įgyvendinimas. „Svarbiausia iš gero dalyko nepadaryti blogo“, - teigė A. Minkevičius, pridurdamas, kad paslaugų teikėjams reikalinga didesnė valstybės pagalba kovojant su užsakovais, kurie atsiskaityti gali delsti ir visus metus.

Dalis įmonių buhalterių abejoja, ar sklandžiai vyks PVM permokų grąžinimas, ar nepritruks apyvartinių lėšų generaliniai rangovai. Tikėtina, kad prisitaikymo prie pasikeitusios PVM apmokestinimo tvarkos procese, bei siekiant gauti didžiausią įmanomą naudą valstybės finansams ir statybos dalyviams kils vis naujų klausimų. Taip pat pastebimą, kad įsigaliojantys įstatymo pakeitimai ne visuomet yra teisingai suprantami, todėl Lietuvos statybininkų asociacija, bendradarbiaudama su partneriais, tęs statybos dalyvių švietimo veiklas ir sieks sklandaus pokyčių įgyvendinimo.
