VŽ pasiekė informacija, kad praeityje garsus krepšininkas Šarūnas Marčiulionis ketina parduoti savo viešbutį „Šarūnas“, esantį sostinės Žirmūnų rajone.

Vienintelis 3 plius žvaigždučių verslo klasės viešbučio „Šarūnas“ operatoriaus UAB „Eat & Viešbutis Šarūnas“ akcininkas p. Marčiulionis šios informacijos VŽ neneigė, tačiau ir į detales nesileido.

„Mes dabar tiesiog apmąstome situaciją. Apžvelgėme šio pusmečio ir praėjusių metų finansinius rezultatus, ir jie nedžiugina. Visokiausių minčių kyla. Viešbučių versle krizė dar vis juntama. Tik prezidentė nieko nejaučia“, – VŽ su šiokia tokia ironija kalbėjo verslininkas.

Lengvatų nejaučia
Kad viešbučių versle nesiseka taip, kaip norėtųsi, p. Marčiulionis žiniasklaidai sakė dar 2011-aisiais: „Pradėdamas verslą, turėjau lėšų, buvo kitokios žemės kainos. Dabar viešbučiams sunku išsilaikyti, labai brangiai kainuoja šildymas. Laikinai viešbučiams buvo sumažintas PVM mokestis, tai lėmė geresnius rezultatus. Jei lengvatos neliks, „Šarūnui“ tai turės nemažos įtakos. Teks veržtis diržus. Artėja žiema, šildymas brangus, nėra nei vokiečių, nei lenkų turistų, tad bus sunku.“

Lengvatinis 9% PVM tarifas apgyvendinimo paslaugoms 2012 m. buvo panaikintas ir vėl įsigaliojo 2015 m. Pasak verslininko, tai situacijos negelbėja: „Nesijaučia tų lengvatų.“

Prieš porą mėnesių bendrovėje „Eat & Viešbutis Šarūnas“ pasikeitė vadovas - Matą Niparavičių generalinio direktoriaus pareigose pakeitė Snieguolė Žilėnaitė.

Nuomininkus perspės
VŽ verslininkas sakė, kad ypač sunkūs buvo pastarieji dveji metai, nes sumažėjo turistų iš Vokietijos, Rusijos ir Baltarusijos. „Lenkai turi savo maršrutus, jie sugeba juos suderinti taip, kad Lietuvoje iš viso nereikėtų nakvoti“, – kalbėjo p. Marčiulionis.

Pasak jo, kainos už nakvynę, ypač turistų grupėms, dėl šios priežasties smarkiai kritusios. „Kainos taip nustekentos, kad už dvivietį kambarį mokama 40 Eur, tad žinote...“ – kalbėjo p. Marčiulionis.

Raitininkų g. 4, be viešbučio, įsikūrusios ir kelios verslo įmonės. Paklaustas, ar tiesa, kad iš viešbučio pastato jau paprašyta išsikraustyti ir ten patalpas nuomojančių verslininkų, p. Šarūnas teigė, kad kol kas „niekas niekur nesikelia“, o nuomininkai bus įspėti prieš tam tikrą laiką, kaip ir nurodyta sutarties sąlygose.

„Nematau čia jokių bėdų, ir mūsų atvejis niekuo neišskirtinis. Jeigu patalpos parduodamos ar sutarties sąlygos keičiamos, nuomininkus privalome įspėti“, – sakė jis.

Veikla – nuostolinga
Praėjusiais metais „Eat & Viešbutis Šarūnas“ patyrė 102.836 Eur grynojo nuostolio, rodo bendrovės Registrų centrui pateikta finansinė ataskaita. 2013-aisiais buvo uždirba 10.742 Eur grynojo pelno.

Viešbučio operatoriaus teigimu, 2014 m. nuostolis susidarė „dėl aukštos patalpų nuomos kainos, kurią 2015m. pavasarį pavyko sumažinti“.

Savo pavardės nenorėjęs viešinti analitikas, skaitydamas bendrovės finansinę ataskaitą, spėjo, kad veiklos sąnaudoms priskirta 602.783 Eur suma ir yra minėta viešbučio pastato nuomos kaina metams.

„Verslo ir turto valdymas yra atskirtas – „Eat & Viešbutis Šarūnas“ nuomojasi patalpas. Jeigu viešbutis (kaip turtas) gautų tokias pajamas per metus (apie 600 000 Eur), manau jo vertė būtų 7,1 mln. Eur, arba 126.000 Eur už kambarį. Brangokas viešbutis investuotojams“, – VŽ sakė ekspertas, pridurdamas, kad pastatas užima visą žemės plotą, todėl toje vietoje nėra galimybės naujų pastatų statyboms.

Analitikas skaičiavo, kad vienam viešbučio „Šarūnas“ kambariui tenka 83,44 kv. m bendro ploto, kai naujuose viešbučiuose šis rodiklis siekia apie 50 kv. m: „Yra daug papildomo ploto, kuris negeneruoja pajamų, bet reikalauja išlaidų.“

Kiti VŽ kalbinti turto vertinimo ekspertai nesiėmė vertinti, už kokią sumą būtų galima įsigyti „Šarūno“ viešbutį.
