Amžina ir sunkiai išsprendžiama bet kurio miesto problema – benamiai katės, šunys ir… kai kurios paukščių rūšys. Gyventojams daugiausiai rūpesčių sukelia kovai ir kuosos – varninių (Corvidae) šeimos paukščiai. Lietuvoje kovai pasirodo apie kovo pradžią. Kovo 4-oji dar vadinama Kovarnių diena, tačiau miesto žmonės kovų sugrįžimą žymiai dažniau sieja su problemomis nei su malonia kaimynyste.
Grupė Upelio gatvės gyventojų kreipėsi į „Širvintų krašto“ redakciją dėl šalimais apsigyvenusių paukščių: „Prie Pradinės mokyklos, Upelio gatvės namų nuo pat aušros kuosos ir kovai ne tik kelia nežmonišką triukšmą, bet ir dergia kiemus, suoliukus. Dar pernai kėlėme šį klausimą, bet tada tuometės valdžios buvo pareikšta, kad jokios problemos dėl šių paukščių Širvintų mieste nėra, neva išsigalvojame…“
Iš tikrųjų juodi kaip smala paukščiai gyvena žmogaus kaimynystėje, dažnai kolonijomis, įsikuria kapinėse, prie bažnyčių, parkuose, skveruose. Lankosi ne tik pievose ir dirvonuose, tačiau maisto ieško ir sąvartynuose, šiukšlių surinkimo aikštelėse. Lizdus krauna įvairiuose medžiuose. Blogiausia, kad šalia kovų kolonijų gyvenantys žmonės, ypač pavasarį, kenčia dėl jų keliamo triukšmo. Mat, kraudami lizdą, paukščiai dažnai vienas nuo kito nugvelbia „statybinę medžiagą“, todėl kolonijose girdimi nuolatiniai jų prikimusių balsų šauksmai. Viename medyje būna net po keliasdešimt lizdų. Įsivaizduokite, kokį triukšmą gali sukelti trijų-keturių medžių gyventojai. Nė kiek ne mažesni triukšmadariai – kuosos, kurios pridaro žalos sodams – nurenka vyšnias, trešnes, išlesa daug ankstyvųjų veislių obuolių, kriaušių, miestuose kelia triukšmą, teršia aplinką, iš sąvartynų į gyvenamus rajonus atneša parazitinių kirmėlių kiaušinių, infekcinių ligų sukėlėjų.
Gyventojai piktinasi ir dėl pulkų benamių kačių. Esą Upelio g. 4 name (ir daugelyje kitų daugiabučių) yra geraširdžių moteriškių, šeriančių kates. Žiemą šie gyvūnėliai šmirinėja rūsiuose, dabar – po langais, kiemuose. Veisiasi musės, dvokas laiptinėse, gali būti platinamos ligos.
Mūsų protėviai kates laikė graužikams naikinti, šiandien katė – buto puošmena ir geras žmogaus draugas. Problema kyla tada, kada draugystė baigiasi ir katė atsiduria gatvėje. Gatvėje naminės katės sėkmingai išgyvena, dauginasi ir kartais sudaro ištisas sulaukėjusių kačių kolonijas.
Kiemo katės – tarsi žaislai kai kuriems jas globoti norintiems, bet neatsakingiems miestiečiams. Pastebėję gražų kačiuką, jį ima maitinti, kartais įsileidžia į namus, o paūgėjusį vėl išmeta į kiemą. Neseniai „Lietuvos rytas“ rašė, kad „paskutinį birželio savaitgalį Klaipėdoje, Debreceno gatvėje, vieno daugiabučio kieme buvo išnuodyta daug laukinių katinų. Kalbama, kad krito net ir apnuodyto maisto prisilesusios žuvėdros. Klaipėdos gyvūnų mylėtojų organizacija „Kac kac miau“ išnuodytas kates nuvežė skrodimui ir gaišenų analizei. Iš viso nunuodyta daugiau kaip dešimt kačių“. Matyt, kažkoks pilietis, nesulaukęs valdžios pagalbos, pamėgino tokiu būdu greitai išspręsti šią problemą. Savaime aišku, to daryti negalima, nes Lietuvos Respublikos baudžiamojo kodekso 310 straipsnyje „Žiaurus elgesys su gyvūnais“ parašyta: „Tas, kas žiauriai elgėsi su gyvūnu, jį kankino, jeigu dėl to gyvūnas žuvo arba buvo suluošintas, baudžiamas viešaisiais darbais arba bauda, arba areštu, arba laisvės atėmimu iki vienerių metų“.
Nors 2013 m. buvo patvirtintos Gyvūnų laikymo taisyklės (http://www.sirvintos.lt/lt/veikla/veiklos-sritys_1432/infrastrukturos-skyrius_1102/aplinkosauga_1853/gyvunu-auginimo-ir-nt6b_1867.html), dauguma rajono gyventojų apie jas nežino ir jų nesilaiko, o ir buvusi valdžia šiai problemai spręsti reikiamo dėmesio neskyrė.
Reaguojant į Širvintų miesto gyventojų nusiskundimus, liepos 22 dieną merės Živilės Pinskuvienės kabinete įvyko pasitarimas, kuriame dalyvavo Vilniaus regiono aplinkos apsaugos departamento Širvintų r. agentūros vedėjas Romualdas Sližauskas, Širvintų rajono savivaldybės administracijos direktorė Ingrida Baltušytė-Četrauskienė, Infrastruktūros skyriaus vedėjas Robertas Bartulis ir vyriausioji specialistė (ekologė) Jolita Kolkienė, UAB Širvintų komunalinis ūkis vadovas Dangeras Pečiulis ir šių eilučių autorius.
Merė Živilė Pinskuvienė paprašė konkrečių pasiūlymų, kurie galėtų bent pradėti spręsti šią problemą. Pasak Romualdo Sližausko, gyvūnų (tiek varninių šeimos paukščių, tiek benamių kačių ar šunų) paplitimo prie daugiabučių priežastys yra dvi: tai lengvai pasiekiamas maistas (paukščiai dažniausiai jo randa buitinių atliekų konteineriuose, o kates ir šunis dažnai šeria patys gyventojai) bei tinkama vieta gyventi (paukščiams tai dideli medžiai, gyvūnams – daugiabučių namų rūsiai).
Pasitarimo metu nutarta imtis prevencinių priemonių prieš varninių šeimos paukščius, kreiptis į Gyvosios gamtos inspekciją dėl šių paukščių populiacijos mažinimo, įspėti daugiabučių namų gyventojus dėl atsakomybės už benamių gyvūnų šėrimą. Upelio g. 4 namą administruojančiai įmonei „Širvintų komunalinis ūkis“ pavesta panaikinti kačių landas, užkalti esančias nišas, kuriose maitinamos katės. Artimiausiu metu planuojama susitikti su Valstybinės maisto ir veterinarijos tarnybos atstovais dėl konkrečių darbų siekiant padėti miesto gyventojams kovoti su šiomis „gyvomis“ problemomis.
Ir patys miesto gyventojai kviečiami prisidėti prie bendros tvarkos palaikymo – pastebėjus pažeidėjus (naminius gyvūnus vedžiojančius vaikų žaidimų aikštelėse, šeriančius benamius gyvūnus ir pan.), prašomi nedelsiant informuoti Širvintų rajono savivaldybės administraciją: el. paštu ekologas@sirvintos.lt arba telefonu 8 686 32750.
