Šią savaitę turėtų būti pradėtas griauti buvęs technikumas, įkurtas Kretingos dvaro teritorijoje. Muziejaus direktorės Vidos Kanapkienės žiniomis, artimiausiomis dienomis bus pradėta griauti aktų salė. Laimėjęs kovą dėl pastato likvidavimo, muziejus turės stoti į dar vieną mūšį – šį kartą dėl dvaro turtų.
Kova dėl teisės nugriauti sovietmečio palikimą – buvusį technikumą – truko keletą metų. Po teismų maratono gavus patvirtinimą, jog pastatą griauti galima, muziejus nedelsdamas pradeda autentiškos dvaro aplinkos atkūrimo darbus.
„Švenčiame miesto šventę ir šv. Antano atlaidus, todėl simboliška, kad šią savaitę pajudės darbai muziejaus teritorijoje. Planuojama, kad bendrovė „Alkuras“ pradės griauti aktų salę. Intensyviai pradėsime aplinkos atkūrimą. Planuojame atstatyti tris iš penkių buvusių dvaro fontanų“, – atskleidė V. Kanapkienė.
Pasitenkins kopija
Tačiau dvaro aplinkos atkūrimo darbų pradžią temdo neišspręsta situacija su Kauno Vytauto Didžiojo karo muziejumi. Šiame muziejuje saugoma Kretingos Tiškevičių dvarui kažkada priklausiusių daiktų.

Viena iš istorinių vertybių yra uolą skeliančio nykštuko skulptūra. Ji nuo XIX amžiaus iki XX amžiaus pirmųjų dešimtmečių puošė vieną iš Kretingos dvaro fontanų. Jų būta penkių. Vieno iš fontano, dar vadinamo Mergaitės, atstatymo darbai buvo pradėti prieš keletą metų. Jis nuo seno stovėjo ir pradėtas atkurti prieš žiemos sodą. Dar vienas fontanas veikė tolėliau nuo dvaro, parke. Dabar ten yra sporto aikštelė.
Ją planuojama naikinti, atlikti archeologinius kasinėjimus ir atkurti buvusį fontaną.
„Fontanas su nykštuku, spėjama, stovėjo ten, kur dabar parke yra elektros pastotė. Fontaną puošusį nykštuką Kauno Vytauto Didžiojo karo muziejui padovanojo pats Kretingos grafas Aleksandras Tiškevičius. Tai įvyko 1924 metasi. Po Pirmojo pasaulinio karo rūmai, parkas buvo suniokoti, šeima neturėjo lėšų visko atstatyti. Ko gero, siekdamas skulptūrą išsaugoti, grafas ją padovanojo kauniškiams“, – „Švyturiui“ sakė V. Kanapkienė.
Iš pradžių ketinta nykštuko skulptūrą atsiimti, tačiau Kauno Vytauto Didžiojo karo muziejaus direktorius Kęstutis Kuršelis su tuo nesutiko. Skulptūra yra dovanota, Kretingai kažkada priklausęs nykštukas jau yra tapęs vienu iš Laikinosios sostinės simbolių. Kretingos dvaro parką puošęs nykštukas dabar žavi tuos, kurie apsilanko Vienybės aikštėje Kaune. Ten esančio muziejaus prieigose trykšta fontanas, padabintas garsiuoju nykštuku.
V. Kanapkienė patvirtino, kad nykštuko atsiimti, ko gero, nepavyks, ir tada, kai fontanas Kretingoje bus atkurtas, jį papuoš skulptūros kopija.
Dėl gintaro kovos
Vis dėlto, Kaune saugoma dar kai kas, dėl ko Kretingos muziejus pasiduoti neketina.
„Pasitenkinsime nykštuko kopija, tačiau dėl gintaro lobio tikrai kovosime. Šioje situacijoje esame juridiškai tvirti ir teisūs“, – įsitikinusi V. Kanapkienė.
Gintaro lobio istorija siekia 1936-uosius metus. Būtent tais metais į Kretingos muziejų atkeliavo mirusio grafo Felikso Tikševičiaus žmonos Antaninos dovana – 148 gintaro artefaktų rinkinys.
Anot V. Kanapkienės, grafienė Antanina gintaro lobį norėjo perduoti būtent Kretingai, Kaunui atiduoti vertingų radinių nesutiko.
„Turime dovanojimo aktą, kuris įrodo, jog gintaro lobis tikrai priklauso Kretingai. Kiek vėliau archeologiniai radiniai buvo paskolinti Kauno Vytauto Didžiojo karo muziejui. Tačiau iki šiol lobis nėra grąžintas“, – kalbėjo V. Kanapkienė.
Lobį sudaro itin vertingi ir seni radiniai – neolito laikotarpio gintaro dirbiniai, surinkti iš pajūrio kapinynų. Šis lobis buvo demonstruojamas net Paryžiuje ir yra vadinamas viena vertingiausių gintaro kolekcijų Lietuvoje.
„Dėl lobio grąžinimo į Karo muziejų kreipėmės dar 1998 metais. Tačiau jokio atsakymo nesulaukėme. Vis dėlto, pasiduoti neketiname, kadangi juridiškai esame teisūs, norėdami eksponatus susigrąžinti“, – teigė V. Kanapkienė.
„Švyturiui“ su Kauno Vytauto Didžiojo karo muziejaus vadovybe susisiekti nepavyko. Tačiau respublikinėje spaudoje buvo paviešinta muziejaus direktoriaus K. Kuršelio nuomonė nykštuko bei gintaro lobio klausimu. Muziejaus direktorius yra įsitikinęs, kad istorijos perrašinėti nereikia, todėl Kretingai priklausę daiktai privalą likti Kaune. K.
Kuria perspektyvas
Pasak V. Kanapkienės, nykštuko kopija paskubomis daroma nebus, kovojant dėl gintaro taip pat praeis laiko. Tačiau muziejus gyvena su perspektyva ir palaipsniui planuoja įvykdyti visus sumanymus.
„Fontanų neatkursime taip greitai, tačiau kai tam ateis laikas, pagalvosime ir apie nykštuko skulptūros kopiją. Reikia gyventi su perspektyva ir apie viską galvoti iš anksto. Dabar svarbiausia mūsų užduotis – atkurti autentišką dvaro aplinką“, – patikino V. Kanapkienė.
Anot jos, svarbiausi dvaro pastatai jau atkurti, lieka atkurti tai, kas kažkada žavėjo kretingiškius bei miesto svečius. Iš dvaro pastatų neatkurti kol kas lieka taip vadinamas bravoras, šiltnamiai bei arklidės.
