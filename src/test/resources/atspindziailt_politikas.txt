Rajono savivaldybės tarybos narys liberalsąjūdietis Albertas Lakštauskas eina Vilniaus miesto savivaldybės mero R. Šimašiaus patarėjo pareigas.

– Mero patarėju dirbu jau trečia savaitė, - liepos 14-ąją „Atspindžiams“ sakė A. Lakštauskas, patikslinęs, jog tai – trečiosios jo, kaip patarėjo, pareigos: teko dirbti Seimo pirmininko pavaduotojo G. Steponavičiaus patarėju, vėliau, G. Steponavičiui tapus Švietimo ir mokslo ministru – dirbo jo patarėju Švietimo ir mokslo ministerijoje.Vilniaus miesto savivaldybėje A. Lakštauskas merui patarinėja švietimo ir, kaip pats sakė, iš dalies – jaunimo reikalų klausimais.

– Komanda startavo jau prieš du mėnesius, tad darbų tikrai netrūksta, - kalbėjo mero patarėjas, pažymėjęs, jog daugiausiai dėmesio reikalauja Geros mokyklos principų įgyvendinimas. – Intensyviai dirbame, neiname atostogų, kad prasidėjus naujiems mokslo metams galėtume šia link­me dirbti su mokyklų bendruomenėmis.

Paklaustas, kaip dabar dalins savo dėmesį, kam daugiau jo skirs – Kaišiadorių rajono ar Vilniaus miesto savivaldybei, A. Lakštauskas sakė, jog dalinti laiką tarp Vilniaus ir Kaišiadorių jam ne pirmiena, tai teko daryti ir dirbant patarėju kitose institucijose. „Vilniuje – tiesioginis darbas, Kaišiadoryse – visuomeninis. Neatsisveikinu ir su Žasliais – liepos 25-ąją visus kviečiu į bėgimą aplink Žaslių ežerą, lieku vietos bendruomenės tarybos nariu“, - mintimis dalijosi politikas.Pasidomėjome, ar postas Vilniaus miesto savivaldybėje nėra žingsnelis link Seimo?

– Tikrai ne, - užtikrino A. Lakštauskas.
