Uostamiesčio Tilžės gatvės, geležinkelio, Klemiškės gatvės ir kelio A13 ribojamos teritorijos detaliojo plano koncepcijos pristatymas, kaip jau darosi įprasta, nesusilaukė didelio gyventojų dėmesio. Tarpusavyje daugiausia diskutavo valdininkai ir architektai, o atvykę gyventojai savo nuomonės beveik neišsakė. Beje, klausimų daugiau kyla politikams, kadangi koncepcija jau keliauja per komitetus.
Jau kurį laiką rengiamas 250 ha užimančios Klaipėdos teritorijos koncepcija atrodo išties įspūdingai: siūloma iškelti dujų paskirstymo stotį, aukštos įtampos elektros tinklus, statyti sporto kompleksą su stadionu, išplėtoti gatvių tinklą ir planuoti naujus gyvenamuosius kvartalus.
Prie koncepcijos rengimo prisidėjęs architektas Mindaugas Pakalnis pasakojo, jog Klaipėdos miesto bendrajame plane yra numatyta tiesioginė Kauno gatvės jungtis su magistrale A13 (Klaipėda-Palanga), tačiau nutiesus tokią gatvę planuojama teritorija būtų padalinta į nepatogius trikampius ir teritorijas, kurias esą būtų sudėtinga išvystyti.
"Matyti, kad Bendrojo plano sprendiniai orientuoti į tolimą ir gražią ateitį. Jungties aktualumą tarp Kauno gatvės ir A13 magistralės, įvertinant dabartinę situaciją ir kritusius transporto srautus, dar reikėtų paanalizuoti", - tvirtino koncepcijos rengėjas, pridūręs, kad bendrojo plano sprendimų eliminuoti šiuo metu negalima, tačiau ateityje juos reikėtų peržvelgti.
Esą vystant teritoriją visų pirmiausia reikėtų padaryti A13 automagistralės "dublį" šalia jos. Jis turėtų sujungti Tilžės gatvę su Klemiškės gatve, o tuomet būtų sukurta galimybė "užmaitinti" vidines teritorijas, kurios šiuo metu nevystomos būtent dėl neegzistuojančio privažiavimo.
"Pasvarstę nusprendėme, kad antrinį tinklą reikėtų plėtoti taip, kad būsimosios jungties pradžia būtų piečiau "Ermitažo" teritorijos, iš suformuoto A13 "dublio" būtų aptarnaujamos teritorijos palei magistralę, o formuojant tarpines jungtis atsirastų galimybė veikti sporto kompleksui su patogiu išvažiavimu į Tilžės ir Klemiškės gatvę", - aiškino M. Pakalnis.
Kuriant infrastruktūrą, reikalingą sporto kompleksui, būtų vystomos ir gyvenamųjų namų teritorijos. Esančią valstybinę žemę Savivaldybė galėtų parduoti, suformuoti komercines ar gyvenamąsias erdves.
Vėliau, perkėlus aukšto slėgio dujotiekį ir elektros perdavimo liniją, atsirastų galimybė tolimesnei gyvenamųjų teritorijų plėtrai, nes susiformuotų išbaigtas gatvių tinklas.
Susirinkę Savivaldybės specialistai ir vietos architektai pernelyg didelių pastabų koncepcijai neturėjo: vieniems kliuvo planuojamų gatvių pralaidumas bei formos, kiti klausinėjo dėl žaliųjų plotų.
Atvykę keli vietiniai gyventojai specialistų klausė, ar pagal koncepciją neplanuojama paimti žemės sklypų ir kitų privačių teritorijų. Specialistai patikino, jog to tikrai nesiruošiama daryti. Atvirkščiai - teritorijoje turėtų būti pagerintos gyvenimo sąlygos. Numatoma įvesti vandentiekį, kanalizaciją.
Beje, plano koncepcija pristatinėjama ir komitetuose.
"Kilo klausimų dėl centralizuoto šildymo galimybių sprendimo. Rengėjai turės atsakyti į kelis klausimus - ar "Lietuvos dujos" numato daryti kokius nors iškėlimus, ar numatoma iš teritorijos iškelti aukštos įtampos linijas, koks "Klaipėdos energijos" požiūris į teritorijos aprūpinimą energetiniais resursais", - pasakojo Finansų ir ekonomikos komiteto pirmininkas Rimantas Taraškevičius, pridūręs, kad nors komitete buvo pritarta koncepcijai, tačiau į kilusius klausimus plano rengėjai dar turės atsakyti Tarybos posėdžio metu ketvirtadienį.
