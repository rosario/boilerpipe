Viešųjų pirkimų tarnyba (VPT) ragina perkančiąsias organizacijas (PO) atidžiai ir atsakingai skelbti dokumentus, susijusius su vykdomais viešaisiais pirkimais, kaip tai numato Viešųjų pirkimų įstatymas. PO taip pat yra tiesiogiai atsakingos už tai, kad nebūtų paviešinti pirkimų procese dalyvaujančių žmonių asmens duomenys.

Pastarosiomis savaitėmis Viešųjų pirkimų tarnyba atkreipė dėmesį, kad kai kurios PO, skelbdamos sudarytas sutartis ir laimėjusį pasiūlymą, nepašalino iš jų tiekėjų asmens duomenų. Perkančiosios organizacijos buvo įspėtos dėl aplaidumo, o neteisėtai skelbiami duomenys – pašalinti.

VPT įspėja, kad, jeigu PO netinkamai tvarko asmens duomenis, Valstybinė duomenų apsaugos inspekcija gali taikyti jos atsakingiems darbuotojams administracinę atsakomybę.

Viešųjų pirkimų tarnyba primena, kad PO privalo viešinti sutartis ir laimėjusius pasiūlymus Centrinėje viešųjų pirkimų informacinėje sistemoje, taip, kaip tai numatyta Laimėjusių dalyvių pasiūlymų ir viešojo pirkimo sutarčių bei jų pakeitimų viešinimo Centrinėje viešųjų pirkimų informacinėje sistemoje tvarkos apraše, patvirtintame VPT direktoriaus 2014-10-30 įsakymu Nr. 1S-199 „Dėl laimėjusių dalyvių pasiūlymų ir viešojo pirkimo sutarčių bei jų pakeitimų viešinimo Centrinėje viešųjų pirkimų informacinėje sistemoje tvarkos aprašo patvirtinimo“.

Viešųjų pirkimų tarnyba netikrina, ar viešinamuose dokumentuose nėra informacijos, kurios atskleidimas prieštarautų teisės aktams arba teisėtiems tiekėjų interesams, arba trukdytų laisvai konkuruoti tarpusavyje, taip pat informacijos, kurios konfidencialumą nurodė tiekėjas.
