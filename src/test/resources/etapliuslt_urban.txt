Šiaulių įmonės, gyventojai kviečiami teikti pastabas ir pasiūlymus siekiant tobulinti ar keisti Vyriausybės paviešintą URBAN projekto aprašą. Jame nurodyti reikalavimai sumažino politikų optimizmą sutvarkyti viešąsias miesto erdves taip, kaip buvo tikėtasi anksčiau. Savivaldybėje aptarus aprašą, diskutuota apie jo sąlygas, galimus planus tvarkytinose teritorijose.

Pateikė aprašą su taisyklėmis

Vyriausybė Šiauliams, kaip ir kitiems šalies didiesiems miestams, liepos 17-ąją pateikė aprašą, kuriame nurodyta, kam galima panaudoti taip vadinamąsias URBAN lėšas. 2015-aisiais yra galimybė sulaukti apie du milijonus, o iki 2020-ųjų metų Šiaulių regionas galėtų įsisavinti per 20 milijonų eurų.

Pagal pateiktas taisykles iš Europos Sąjungos struktūrinių fondų nebus finansuojama naujų pastatų statyba, senųjų renovacija, švietimo įstaigų veikla ar kultūros paveldo objektų tvarkymas, požeminių automobilių stovėjimo aikštelių įrengimas ir panašiai.

Siekiant padidinti gyventojų užimtumą, programos URBAN lėšomis Šiaulių miesto savivaldybė ketina tvarkyti Prisikėlimo aikštę, bulvaro dalį iki Draugystės prospekto, amfiteatrą, centrinį miesto parką, Didždvario parką, Kaštonų alėją, Talkšos ežero pakrantę bei buvusio „Elnio“ fabriko teritoriją. Iškilus apribojimams, laukiama pasiūlymų, kaip šios teritorijos galėtų keistis. Meras konkretų siūlymą jau turi.

„Galima atgaivinti gamtininkų stotį, tokiu būdu galima pasiekti pagrindinio URBAN lėšų panaudojimo tikslo – užimtumo didinimo. Gamtininkų stotis yra nuostabi vieta, kurią išvysčius gali atsirasti gyvybė, tuo labiau, kad Talkšos pakrantė tampa vis populiaresniu traukos objektu. Pastebėjote, kad lėšos negali būti skirtos švietimo įstaigoms, o kas draudžia padėti kablelį ir pasakyti, kad išskyrus, formaliam švietimui“, – sako meras Artūras Visockas.

Nuvylė taisyklės

Aprašo pristatyme dalyvavęs miesto tarybos narys, buvęs meras Justinas Sartauskas, kurio vadovaujama taryba buvo nusprendusi, kur panaudoti URBAN programos lėšas, nustebo, kad nebus galima finansavimo skirti kultūros centro renovacijai, amfiteatro statiniams – atlikėjų persirengimo kambariams, tualetams, scenai, gatvių tvarkymui, inžineriniams tinklams tiesti, išskyrus lietaus nuotėkas. Finansavimas galimas nebent bendruomenių namų statybai, tačiau lėšų jų išlaikymui taip pat nenumatyta.

„Ypač skaudu, kad nefinansuojami inžineriniai tinklai, t. y. vandentiekis, kanalizacija, šilumos tinklai, nes teritorijos tvarkomos ilgam – 20-25 metams, ir teritorijos, kurios seniai netvarkytos, yra apgailėtinos būklės. Savivaldybės įmonėms „Šiaulių energija“, „Šiaulių vandenys“ labai aktualu, ar reikės imti lėšų iš savo strateginių planų ir juos koreguoti į tą teritoriją, kur yra URBAN, ar jie susitvarkys lėšas kartu su URBAN lėšomis“.

Finansavimas gali didėti arba mažėti

Projektui finansuoti Europos Sąjunga skiria 85 proc. reikalingų lėšų, valstybė ir savivaldybė – po 7,5 proc. Įgyvendinus kai kuriuos reikalavimus, pavyzdžiui, kartu su paraiška pateikus parengtą techninį projektą, finansavimas iš valstybės gali padidėti. Ir atvirkščiai, pradelsus terminus – sumažėti.

„Valstybė žaidžia marketingą. Duoda saldainį, jeigu tu padarai gerai ir net jei padarei geriau, pateikei planą, duoda dar vieną saldainį. Tai yra protinga ir skatina ne tik parengti planus, bet ir juos realizuoti laiku. Jokia ne paslaptis – šimtas projektų, įgyvendinami – penki. Va, taip gyvenom iki šiol. Dabar taip nebegyvensim“, – sako meras.

Pateikti siūlymus, kaip galėtų būti įsisavintos URBAN lėšos, Šiaulių miesto savivaldybės Investicijų ir miesto plėtros skyriui reikia iki liepos 31-osios.
