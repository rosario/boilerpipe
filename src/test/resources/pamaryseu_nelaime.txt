Antradienio popietę skaudi nelaimė įvyko Šilutės rajono Saugų seniūnijos Sakūtėlių kaime veikiančioje baldų gamykloje UAB „Germanika“. Prispaustas remontuojamo preso nuo patirtų sužalojimų mirė 1958 m. gimęs Šilutės rajono gyventojas R. Ž.

Pasak Šilutės priešgaisrinės gelbėjimo tarnybos (PGT) viršininko Rimanto Mačijausko, pamatę nelaimę, įmonės darbuotojai išlaisvino ceche remontuojamo preso prispaustą nukentėjusįjį ir paskambino bendruoju pagalbos telefono numeriu 112.
Šilutės PGT skambutis užfiksuotas 14 val. 27 min. Atvykę į nelaimės vietą gelbėtojai rado atvykusius policijos pareigūnus ir kartu su medikais dar bandė gaivinti sąmonę praradusį žmogų. Buvo daromas dirbtinis kvėpavimas, atliekamas širdies masažas. Deja, padėti sužeistajam nebepavyko, 15.03 val. medikai konstatavo jo mirtį.
„Įvyko žiauri nelaimė. Šiuo metu vyksta tyrimas ir daug komentuoti negalime. Nukentėjusysis įvairiose SBA koncernui priklausančiose įmonėse dirbo apie 10 metų. Paskutiniu metu „Germanikoje“ darbavosi šaltkalviu. Įsidarbino gana neseniai, gyvena Šilutės rajone netoli įmonės, turi du suaugusius vaikus“, – sakė UAB „Germanika“ direktorius Vygantas Kirkutis. Pasak jo, įvykį tiria policija ir darbo inspekcija.
Direktorius sakė pats nematęs, kaip įvyko melaimė, todėl mano, kad bet kokios prielaidos ir komentarai būtų ne vietoje. „Jeigu kur suklysime, dar labiau įskaudinsime šeimą ir artimuosius. Geriau palaukime oficialių tyrimo rezultatų“, – susikrimtęs kalbėjo bendrovės vadovas.
