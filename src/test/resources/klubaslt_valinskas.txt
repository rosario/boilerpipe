„Juokas iki ašarų ir pro ašaras!“, – sako pramogų pasaulio senbuvis, prodiuseris, televizijos laidų vedėjas Arūnas Valinskas, pristatydamas naujausią savo projektą „Svogūnų Lietuva“. Šią premjerą žiūrovai išvys TV3 rudens sezone jau rugsėjį. Nuo šiol svogūnai Lietuvoje bus dalinami ne vieną kartą per metus, o kiekvieną savaitę.

Tradicinė „Auksinių svogūnų“ ceremonija šiemet vyko jau septynioliktą kartą. Per TV3 rodyta tiesioginė renginio transliacija pasiekė populiarumo padanges – šou tapo pačiu žiūrimiausiu iš visų „Auksinių svogūnų“ per pastaruosius penkis metus, aplenkdamas net Sočio žiemos olimpinių žaidynių transliacijas. Kiek svogūnų statulėlių išdalinta per tiek metų? Suskaičiuoti sunku. Bet pasauliui keičiantis tokiu greičiu, svogūnai „auga“ sparčiau nei grybai dygsta po lietaus – tuo jau rudenį įsitikins premjeros „Svogūnų Lietuva“ žiūrovai. Čia svogūnai bus įteikiami kiekvieną savaitę ne tik politikams, bet ir sportininkams, aktoriams, dainininkams bei kitiems visuomenės veikėjams. „Laida bus kupina staigmenų, nuotykių ir muzikinių pasirodymų“, – šypsosi laidos kūrėjas bei vedėjas A. Valinskas. „Juokas iki ašarų ir pro ašaras“, – toks laidos šūkis. Iki ašarų juoksis žiūrovai, o pro ašaras, ko gero, kai kada teks juoktis nominantams ir laureatams. Specialiai laidai sukurtos statulėlės atiteks tiems žinomiems Lietuvos žmonėms, kurių sparnuotos frazės, neapgalvoti poelgiai ar darbai tą savaitę sublizgės ryškiausiai. Be to, laidos centre atsidūrusius garsių žmonių poelgius komentuos ir improvizuotai vaidins žinomiausi Lietuvos aktoriai, virtę tautos atspindžiu. Kiekvieną savaitę premjerą „Svogūnų Lietuva“ lydės karšti, specialūs siužetai ir muzikiniai pasirodymai. „Pasirodymams jau dabar ruošiasi Celine Dion, Filipas Kirkorovas, Žilvinas Žvagulis, Lady Gaga ir kitos ryškiausios Lietuvos ir pasaulio žvaigždės“, – šypsosi laidos kūrėjai. Nusipelniusių laidos herojų lauks ne tik linksmybės, bet ir provokuojančiai ironiški, kartais juokingai aštrūs A. Valinsko klausimai. Laidos kūrėjai išduoda, kad čia savo rubrikas turės dar du žinomi Lietuvos žmonės. Jų asmenybės kol kas neatskleidžiamos. O pačiam Arūnui talkins ir provokuojančius klausimus laidys ypatingo grožio, žodžio kišenėje neieškanti moteris. Kas ji? Paaiškės jau visai netrukus.
