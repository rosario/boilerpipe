Liepos 31 d. – rugpjūčio 1 d. Zarasuose, ežero saloje vyks legendinis festivalis „Roko naktys“, į kurį atvyksta sunkiosios muzikos žvaigždės iš JAV, Jungtinės Karalystės, Suomijos ir kitų šalių. Svečiai pageidauja išskirtinio maisto, gėrimų ir kitokių keistų dalykų.

„Roko naktų“ organizatorius ypač pralinksmino piratų metalo grupės iš Škotijos „Alestorm“ pageidavimų sąrašas, pateiktas su gero humoro doze. Grupė į festivalį atvyksta ryte ir iškart norėtų pasistiprinti. „Nepavalgę mes būname labai niūrūs piratai, todėl prašome pasirūpinti šiltu maistu. Patiekite angliškus pusryčius, venkite kalnų kumpio ir sūrio! Taip pat prašome pasirūpinti alternatyva vegetarams. Ir – niekam nepatinka troškulys, todėl pripildykite mūsų šaldytuvus gėrimais“, - savo pageidavimų laiške rašo „Alestorm“.

Grupės pageidaujamų gėrimų sąraše – romas, degtinė, baltas ir raudonas vynas, taip pat butelis kokio nors „keisto“ gėrimo. „Siurprizus mes mėgstame, bet viskį – labiau!“ - teigia škotai. Be kita ko, jie pageidauja keliasdešimties butelių gero sidro, kokteilių, meksikietiško alaus su laimu.

Vakarienei atlikėjai prašo geros kokybės maisto iki pasirodymo, o po koncerto – picų. „Esame įmitę šunsnukiai – mėgstame pavalgyti!“ – priduria „Alestorm“.

Suomiai „Private Line“ prašo net 80 skardinių alaus bei 30 skardinių sidro, desertui – poros butelių gero balto vyno.

Amerikiečiai „Combichrist“ ketina Lietuvą pažinti per vietos gamybos alų – pageidauja net penkių skirting rūšių. Po koncerto jie ketina išlenkti po taurelę ypač brangios degtinės ir rokerių amžino palydovo - „Jack Daniels“ viskio. Valgiai jiems turi būti patiekti tik gurmaniški ir labai sveiki, jokio riebaus maisto, daug daržovių, šiek tiek mėsos.

Na, o „Neonfly“ iš Jungtinės Karalystės pabrėžia, kad jų kambariuose užkulisiuose negali būti jokių saldumynų, nes kai kurie grupės nariai neturi tam saiko. Gėrimams jie neišrankūs, bet „Jagermeister“ trauktinės neatsisakytų. Daug svarbesnis britams techninių reikalavimų sąrašas su specialiais akcentais ugniagesiams, nes jų pasirodymo metu vyks ugnies šou.

Festivalio „Roko naktys 2015“ organizatoriai oficialiai atskleidžia abiejų dienų programą. Liepos 31-ąją, 18.30 val. Zaraso saloje festivalį atidarys „Monkey Tank“, po jų koncertuos „Freaks on Floor“, „Soul Stealer“ ir naujojo albumo įrašuose stipriai įsibėgėję BIX. 22.30 val. gros „Private Line“ iš Suomijos. Vidurnaktį ežero ramybę sudrums „Alestorm“, po jų naktį koncertuos „Stiffer“.

Rugpjūčio 1-ąją roko sceną atidarys grupė „Sutemon“. Dienos programoje taip pat koncertuos „Wild Reason“, „Awakening Sun“. 18.30 val. vakarinę programą pradės grupė „Siela“, vėliau siautės naujienų savo gerbėjams turintys „Rebelheart“, „Thundertale“ ir „AC/DC Tribute.lt“. 22.40 val. savo ugnį uždegs britai „Neonfly“, o vidurnaktį scenoje pasirodys ypač laukiami amerikiečiai „Combichrist“. Naktį festivalį uždarys legendinė grupė „Katedra“. Bilietus platina „Tiketa“.
