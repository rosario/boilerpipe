jau daugiau kaip šimtmetį saugo šešiolikmetės Celinos Romerytės, Vladikiškių dvarininkų Boleslovo ir Elžbietos Romerių dukters, garsiosios giminės atžalos, Anapilin išėjusios 1899 metais, ir kitų jos gentainių bei paprastų vietos žmonių ramybę Vladikiškių kapinaitėse. Ir tos tylos nepajėgia sudraskyti nė pro šalį Kaišiadorių ar Žiežmarių link važiuojančios mašinos. Šias kapines, prisiglaudusias Strošiūnų šilo pakraštyje, muziejininkas Rolandas Gustaitis knygoje „Kaišiadorių rajono gyvenviečių žinynas“, išleistoje 2001 metais, yra pavadinęs gražiausiomis Kaišiadorių rajone. Čia ilsisi ir buvęs rajono vyriausiasis architektas, paveldosaugininkas kaišiadorietis Zenonas Sakalauskas, kuriam šios kapinės, pasak stasiūniškio Petro Kazlausko, buvo taip pat jaukiausios ir kurių praplėtimu šis meniškos sielos žmogus itin rūpinosi.
Kad ir kaip būtų gaila, laiko pėdsakai – itin ryškūs šiose gražiosiose kapinaitėse, įrašytose į Kaišiadorių kultūros paveldo objektų sąrašą. Jau vos žengiant kalnelin, akis užkliūna už gerokai aptrupėjusių stulpų, laikančių įėjimo vartus. „Et, tie žmonės... Jau kelis kabliukus vartuose pakeičiau...“ – sako Stasiūnų senbuvis Petras Kazlauskas, dažnai čia lankantis artimųjų kapus. Šiose kapinėse ilsisi ir jo žmonos Vandos, kilusios iš Vladikiškių, artimųjų palaikai. „Dažnai į kapines atvažiuoju dviračiu. Čia tokia ramybė...“ – atsiremia pono Petro žvilgsnis į šimtamečius medžius.
P. Kazlauskas – puikus gidas, nemažai galintis papasakoti apie šias kapinaites. Jose ilsisi septyni Romerių šeimos atstovai, buvę Vladikiškių (dabar Stasiūnų) ir kitų dvarų ir palivarkų savininkai. Trys iš jų – koplyčioje. Apie tai byloja išorinėje koplyčios sienoje įmūrytos paminklinės lentos su epitafijomis lenkų kalba. Pirmasis Romerių šeimos atstovas koply-čios rūsyje palaidotas 1834 metais. Užrašas skelbia: „SATURNIN  ROMER, MAIĄC WIEKU ROK I SIEDEM MIESIĘCY UMARL DNIA 8. JUNII 1834  ROKU. TU  SPOCZYWA   I   PROSI O  POZDROWIENIE  ANIELSKIE.“ P. Kazlauskas iš lėto (lentas reikėtų atnaujinti, nes jau sunkiai įskaitomi užrašai; atsiknoję bei nulūžinėję ir metaliniai epitafijų rėmai) verčia į lietuvių kalbą: „Saturninas Romeris mirė 1834 metų birželio 8, būdamas vienerių metų ir septynių mėnesių čia ilsisi ir prašo angeliškos maldos.“ Kita epitafija nurodo, jog „čia palaidotas Saturninas fon Romeris, miręs 1838 metų gegužės 22“. Koplyčios rūsyje ilsisi ir Severino fon Romerio, buvusio Trakų žemės teismo teisėjo, vėliau Trakų bei Gardino apskričių bajorų maršalkos, gimusio 1820 m. gegužės 9 d., mirusio 1885 m., palaikai. Jis 1861 m. buvo apdovanotas šv. Onos III laipsnio ordinu. Už dalyvavimą 1863 m. sukilime buvo ištremtas į Tobolską.
O štai čia, šalia anūkės Celinos Romerytės, palaidoti Aleksandras Juozapas Jonas Romeris (1784–1861), jo žmona Johana Sieklucka (1802–1872)... „Anksčiau šiuos kapus juosė stambios grandinės, pritvirtintos prie žemų granito stulpelių. Dabar beliko tik sutraukytų grandinių dalys. Ko nesuniokojo karai, suirutės, tą per paskutinius dešimtmečius padarė žmonės – „senienų mylėtojai“. Gaila...“ – atsidūsta stasiūniškis.
Šie garsiosios giminės žmonių antkapiniai paminklai – tai neįkainojama mūsų krašto, mūsų Lietuvos istorijos dalelė, kurią šiandieną galime pajusti ir paliesti apsilankę mažytėse Vladikiškių kapinaitėse. Norėtųsi, kad jos, tos dalelės,  nesuniokotų laikas, kad atsakingi už tai žmonės pasirūpintų paminklų atnaujinimu, galbūt ir restauravimu, kad be vargo galėtume gražiausiomis rajone laikomose kapinėse įskaityti šimtamečius užrašus, skleidžiančius to meto dvasią. Sakote, nėra lėšų?! Jų amžinai trūksta viskam – kultūrai, švietimui, sveikatos apsaugai, keliams, socialinei sferai, tik kažkaip atsiranda, piktinasi paprasti tautiečiai, valdininkų atlyginimų didinimui ir jų margaspalvėms kelionėms, kuriose semiamasi ar dalinamasi patirtimi...
„Įdomu, kada atsiras pinigų ir beklypstančiai kapinių tvorai? Reikėtų naujos, šią gi  – medinę – netrukus po Lietuvos nepriklausomybės atgavimo vietos žmonės savo jėgomis ir lėšomis aptvėrė. Jau virsti pradėjo... – teigia Petras Kazlauskas. – O kapinių šulinys, neseniai įrengtas kitapus kelio, – iš viso pajuokos objektas. Tas šulinys – vieno žiedo, kai palyja, vandens dar gali pasisemti, o kai sausra, bonia smarkiai nusenka... Kokia močiutė, bandydama atsiklaupusi pasisemti vandens, gali ir įkristi, nes jis atviras, nėra jokio rentinio ar stogelio. Tiesiog semi kibiru ar atsineši lazdą su kokia vinimi...  Dažnai šiame šulinyje, jeigu jį taip galima pavadinti, plaukioja ir išpampusios varlės – šokuodamos po šabakštynus ima ir įkrenta, o išsikabaroti neįstengia... Kartais jas imu gelbėti... Švelniai tariant, apgailėtina situacija su vandeniu šiose kapinėse. Apskritai anksčiau kapinės iš viso neturėjo jokio vandens. Negi to nežino Žiežmarių apylinkės seniūnija? Reikėtų tą šulinį verkiant pagilinti“, – dėsto stasiūniškis Petras Kazlauskas, kuriam labai skauda širdį dėl, jo nuomone, atmestino rūpesčio Vladikiškių kapinėmis.
O ką apie tai mano Žiežmarių apylinkės seniūnas Albinas Kmeliauskas?
„Dėl vandens Vladikiškių kapinėse – sudėtinga situacija. Kas aplinkui bando kasti šulinius, vis neranda vandens... Minėtose kapinėse šulinio niekada nėra buvę, berods, prieš porą metų įrengėme vieną ar du žiedus kitapus kelio, kur buvo šaltinukas, – leido privatus asmuo, nes žemė ten priklauso jam. Tai ne šulinys. Iki jo papylėm takelį žvyro. Vis geriau negu nieko... – sako seniūnas. – Galbūt vienintelė išeitis – vandens gręžinys, tačiau kas skirs pinigų tokioms mažoms kapinaitėms? Žinant kokia yra situacija, pabandysime patobulinti minėtą šulinėlį – jį reikėtų pagilinti. Gal kas nors padovanos šulinio žiedą? Tačiau pirmiausia reikia pasišnekėti su žemės savininku... Galbūt reikėtų ir metalinį rentinuką padaryti, kibirą pakabinti, tačiau jie kapinėse ilgai neužsibūna – pakabini naują kibirą ir žiūrėk – jau nėra, ne kas kitas, o žmonės nugvelbia...“
Žiežmarių apylinkės seniūnija – turtingiausia kapinių: joje yra 31 kapinės, iš kurių net 24 veikiančios, tad rūpintis tikrai yra kuo. „Kur buvo galima, iškasėme šulinius. Didelė problema su Graužų kapinių vandeniu. Kasėm – žvyras, suleidom 12 bonių – ir vėl žvyras... Visus žiedus teko išimti. Kudonių kapinėse irgi nėra vandens... Graužai – žvyras, Kudonys – kalnas... Galbūt reikės „eiti“ į  privačias teritorijas...“ – teigia seniūnas A. Kmeliauskas.
O kokie reikalai dėl Vladikiškių kapinių tvoros? „Patvarkysim. Ji, kiek man yra žinoma, tik vienoje vietoje žiojasi. Ši tvora dar gali palaukti geresnių laikų, nes net ir mažoms kapinėms aptverti  vieliniu tinklu reikia apie 10 tūkstančių eurų. Dabar prioritetas – Juknonių kapinių tvora. Jau trejus metus prašome lėšų...“  Neįtikėtina, tačiau gyventojai, kad būtų patogiau įnešti statomą paminklą, ima ir kokiose nors kapinaitėse išpjauna dalį tvoros... O paskui kiti piktinasi: „Kur žiūri seniūnas?!“
Dar viena problema – kapinių plėtra. Dauguma jų jau baigiamos užlaidoti, o aplinkui – privačios žemės. „Ir Vladikiškių kapines kažkada reikės plėsti, nors, kai 2008 metais atėjau dirbti į šias pareigas, šios kapinės neseniai buvo praplėstos, – pažymi seniūnas. – Čia laidojami ne tik vietiniai žmonės, kapinės mėgstamos ir kaišiadoriečių. O laidoti „svetimus“ leidžia įstatymas.“
*   *   *
Klypstanti, trupanti kapinių tvora, bejėgiškai išsekusiam šulinėly plaukiojančios varlės, apkerpėję garsiųjų Romerių didingi paminklai...
Visa tai galima pakeisti. Ir BŪTINA, kad ir mums, mirtingiesiems, ir jiems, atgulusiems amžinojo poilsio gražiame Strošiūnų šilo kalnelyje, būtų ramu.
