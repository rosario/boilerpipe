Žmonijos progresas vis dėlto iš jos gyvenimo neeliminavo žiauriausios dalies – karo. Įspūdį, kad milijoninių aukų pareikalaujantys didieji mūšiai tarp valstybių liko praeityje, mokslininkai vertina kaip iliuziją, vakarietiškos mąstysenos sukurtą saviapgaulę.
Pasaulį, kaip ir prieš tūkstantį metų, tebepurto karai. Ir besikaunančiųjų tikslai tie patys. Skiriasi tik priemonės jiems pasiekti.

Karinė pramonė – bene sparčiausiai besivystanti šaka. Vakarai investuoja į mažų bepiločių skraiduolių flotiles. Į klausimą, ką gali šiuolaikiški dronai, atsakymas lakoniškas: jie gali viską! Ne tik atlikti žvalgybinį darbą, perskraidinti krovinius, bet ir atlikti mirtiną išpuolį bet kuriame pasaulio taške.
Rusija bando išgąsdinti gigantizmo standartais – užsimojo iki 2024-ųjų į padanges iškelti perdėm futuristinės išvaizdos viršgarsinį orlaivį, sugebėsiantį skraidinti tankus ir visą amuniciją. Iki 200 tonų pakrauta tokia karinė pabaisa, planuojama, ore išvystys didesnį nei 2000 km per valand1 greitį ir net 70 000 kilometrų skris nepapildydama degalų.
Kita pasaulio karinės ginkluotės milžinė – Kinija, ypatingą dėmesį skirianti karinių technologijų vystymui, masinio naikinimo ginklams ir karių skaičiumi gausiausios pasaulyje kariuomenės stiprinimui. Kinai kuria naujos kartos radarais neaptinkamus naikintuvus, plėtoja raketų, skirtų nešti branduolinius užtaisus, sistemas, stato lėktuvnešius, jos kariniai ginklai – su kiekviena diena modernesni ir, žinoma, galingesni.
1980–1990 metų Šaltojo karo frazė „Nori taikos – ruoškis karui“, akivaizdu, šiandieniniame pasaulyje ne ką mažiau aktuali. Ateities karams ginklai galandami jau dabar.
Vilniaus universiteto Tarptautinių santykių ir politikos mokslų instituto lektorius, karo studijų ekspertas Deividas Šlekys pastebi: karai ir kariniai konfliktai veikia švytuoklės principu. Ir dabar mokslininkai fiksuoja jų pakilimo fazę.
„Žvelgiant tūkstantmečius atgal ir matant dėl įvairiausių priežasčių kylančius karinius konfliktus, nematau, kad, nepaisant technologinės pažangos ir augančių turtų, šiuo požiūriu žmonija būtų pasikeitusi. Ji žudė save, ir mano, deja, pesimistinė prognozė, kad žudymas ir toliau išliks dėl tų pačių priežasčių, kaip prieš tūkstantmečius: vandens, religinių įsitikinimų, geresnio duonos kąsnio, didesnės žemės pėdos. Primityvi klasika“, – pabrėžia karo ekspertas.
