Vilniaus miesto meras Remigijus Šimašius patvirtino gavęs tiek Sovetsko mero Nikolajaus Voiščevo, tiek Rusijos ambasadoriaus Lietuvoje Aleksandro Udalcovo prašymų perduoti Rusijai Žaliojo tilto skulptūras.

Dar galioja teisinė apsauga

Jis tikino, kad abiems Rusijos atstovams atsakys dar šiandien, kad Lietuva pageidautų iškeisti skulptūras į Rusijoje esančius Lietuvos paveldo objektus.

„Tikrai nurodysiu ir laiške, kad Rusijoje saugoma labai daug Lietuvos tikrų istorinių vertybių, dokumentų. Galbūt, jei Rusijai tos skulptūros taip brangios, mes galėtumėme išsikeisti ir atgauti Lietuvos istorines vertybes. (...) Aš manau, kad tikrai turime tokių vertybių, kurios Rusijos fonduose nusėdusios, kurias norėtumėme atgauti. Tad tokie mainai man asmeniškai patiktų“, - sakė jis.

Meras taip pat tikino šios pozicijos dar nederinęs su Kultūros minsiterija bei pabrėžė, kad visi pasiūlymai bus vertinami rudenį. Jis taip pat priminė, kad skulptūroms galioja teisinė apsauga, dėl kurios turėtų apsispręsti Nekilnojamojo kultūros paveldo vertintojai.

Anot jo, Rusijos ambasadorius perdavė vienos Pskovo jaunimo organizacijos prašymą, jog ji yra pasirengusi nupirkti Žaliojo tilto skulptūras. Tuo metu Sovetsko meras R.Šimašių informavo, kad galėtų atsigabenti skulptūras į Karaliaučiaus sritį savo lėšomis, tačiau jų nepageidauja pirkti.

BNS gavo A.Udalcovo laiško kopiją, kurioje ambasadorius perduoda „Pskovo srities jaunimo lygos“ prašymą, kuriame siūloma „išpirkti skulptūras“.

„Mes pasirengę patys išsigabenti visas skulptūrų grupes į Pskovo sritį ir savo priemonėmis kompensuoti susidariusias išlaidas“, - nurodoma ambasadoriaus persiųstame laiške.

Daugiau nei 60 metų ant Žaliojo tilto buvusios skulptūros nukeltos prieš savaitę - ekspertai, Vilniaus valdžios teigimu, nustatė, kad skulptūros yra avarinės būklės ir kelia pavojų saugumui.

Viešai apie ketinimus priimti skulptūras yra pareiškęs Grūto parkas prie Druskininkų ir šalia Vilniaus esantys Europos parkas bei Vidmanto Martikonio vadovaujamas akmens skulptūrų parkas.

Skulptūros kol kas bus saugomos savivaldybės įmonės „Grinda“ aikštelėje.

Keturios skulptūrų grupės, vaizduojančios kareivius, darbininkus, valstiečius ir studentus, ant Vilniaus Žaliojo tilto pastatytos 1952 metais. Jos yra įtrauktos į Kultūros vertybių registrą.

Siūlymas skubotas

Vilniaus mero Remigijaus Šimašiaus pasiūlymas mainyti Žaliojo tilto skulptūras į Rusijoje esančius Lietuvos paveldo objektus yra skubotas, tačiau įmanomas, sako kultūros ministras Šarūnas Birutis.

„Skubotas, pirmo impulso pasiūlymas, bet tai nėra neįmanoma. Galime fantazuoti - kažkas iš fantazijų srities kartais išsipildo“, - BNS trečiadienį sakė Š.Birutis.

Jo teigimu, su rusais vertinant toje šalyje esančias Lietuvos kultūros vertybes gali kilti ginčų.

„Tai yra (vertybės) arba nuo senų laikų, arba išvežtos sovietiniais laikais, ir dabar tas vertinimas yra labai ginčytinas, kam čia kas priklauso“, - teigė ministras.

„Mes net neturime tokios apskaitos, taip kad čia reikėtų ne tik tuščiai kalbėti“, - pridūrė jis.
