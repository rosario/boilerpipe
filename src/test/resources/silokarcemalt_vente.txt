Šiandien, liepos 30 d., atidaroma atnaujinta Ventės rago ornitologinė stotis. Atidaryme dalyvaus aplinkos ministras Kęstutis Trečiokas.

Ventės ragas – unikali vieta Lietuvos pamaryje, pro kurią driekiasi Baltijos jūrų paukščių migracijos kelias. Esant palankioms paukščių migracijai sąlygoms pro Ventės ragą per dieną praskrenda iki 300 tūkst. migruojančių paukščių, rekordinėmis dienomis – ir daugiau. Paukščių žiedavimui 1929 m. buvo įkurta Ventės rago ornitologinė stotis, 1978–1979 m. paukščių gaudymui sukonstruotos ir pastatytos didžiausios Europoje paukščių gaudyklės. Nuo ornitologinės stoties atidarymo iki pernai joje apžieduota apie 2,5 mln. paukščių.

„Daugiau kaip prieš 80 metų statyta ornitologinė stotis buvo orientuota į paukščių gaudymą ir žiedavimą ir nebuvo tinkama tokiems lankytojų srautams, kurie norėjo ją apžiūrėti. Džiugu, kad šiandien šis unikalus objektas, kurį supa vaizdingas kraštovaizdis ir pro kurį praskrenda migruojančių paukščių pulkai, yra visiškai pritaikytas ir atviras lankytojams“, – sakė aplinkos ministras.

Įgyvendinus Europos Sąjungos ir biudžeto lėšomis finansuotą projektą pastatytas bei įrengtas lankytojų centras, jame įruošta paukščių migracijos ekspozicija, išvystyta informacinė sistema, aplinka pritaikyta lankymui, sukurta lankytojų aptarnavimo infrastruktūra. Įrengti apžvalgos takai padės sureguliuoti lankytojų judėjimo srautus ir užtikrins netrikdomą paukščių migravimą ir žieduotojų darbą.

Lankytojų centre pateikiama įdomi informacija apie paukščių žiedavimą Lietuvoje ir pasaulyje, Ventės rago žiedavimo stoties istoriją. Didžiuliame ekrane transliuojami vaizdai lankytojus supažindina su paukščių migracija, jų žiedavimu. Ekspozicijoje galima pamatyti paukščių iškamšas. Iš apžvalgos aikštelės atsiveria nuostabūs vaizdai į Kuršių neriją, Kuršių marias, Nemuno deltą.

Iškilmingas rekonstruotos Ventės rago ornitologinės stoties atidarymas vyks šiandien, liepos 30 d., 11 val.
