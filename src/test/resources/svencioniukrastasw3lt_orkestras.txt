Šeštadienio vakarą Pabradė tapo pučiamųjų muzikos gerbėjų traukos centru. Į ketvirtus metus vykusį tarptautinį pučiamųjų muzikos festivalį „Sidabriniai vasaros akordai“ rinkosi ne tik Pabradės gyventojai, bet ir miesto svečiai. Festivalio dalyvius ir svečius pasveikino rajono meras Rimantas Klipčius ir rajono savivaldybės administracijos Kultūros, švietimo, jaunimo ir sporto skyriaus vedėja Danutė Vigelienė. Vedėja taip pat įteikė šio krašto turtingo muzikinio gyvenimo įkvėpėjui Bronislovui Vilimui Lietuvos Respublikos kultūros ministro Padėkos raštą.

Festivalis tapo reikšmingu viso rajono įvykiu, kuriame dalyvauja net du mūsų rajono kolektyvai - Pabradės fanfarinis orkestras ir Pabradės kultūros centro Pavoverės filialo varinių pučiamųjų instrumentų orkestras, taip pat svečiai iš užsienio. Abiejų mūsų kolektyvų vadovas – talentingasis Bronislovas Vilimas, išugdęs daug puikių muzikantų. Beje, Bronislovas dar ir ilgametis rajono savivaldybės tarybos narys. Visa širdimi atsidavęs muzikai ir savo mokiniams, Bronislovas suteikia galimybę groti dar nė natų nepažįstantiems vaikams, pagal specialią metodiką parengdamas jiems pagalbinę medžiagą. Rajono savivaldybės administracijos Kultūros, švietimo, jaunimo ir sporto skyriaus vedėja Danutė Vigelienė pasufleravo – tai „Yamaha“ metodika. Vėliau, susidomėję grojimu orkestre, vaikai, žinoma, išmoksta skaityti natas. Nuotaikingai pradėjęs festivalį, Pavoverės filialo varinių pučiamųjų instrumentų orkestras, kuriame groja jaunimas, atlikęs žiūrovų pamėgtus ir dar neskambėjusius naujus kūrinius, sulaukė karštų aplodismentų. Po jų koncertavo svečiai – pučiamųjų orkestrai iš Vengrijos ir Lenkijos, ir pabaigai – festivalio šeimininkai Pabradės fanfarinis orkestras šiais metais pelnęs „Aukso paukštės“ apdovanojimą.

Svečius festivalio vedėja Roberta Žavoronkovienė pelnytai vadino draugais – daug gastroliuojantys Bronislovo Vilimo vadovaujami orkestrai susibičiuliavę su kolegomis daugelyje šalių. Draugystė tokia artima, kad, pavyzdžiui, festivalio metu lenkų orkestrantai surengė siurprizą menininkų šeimai Bronislovui ir Lolitai (Pabradės m. kultūros centro direktorei) Vilimams, pasveikinę juos, atrodytų, visiškai šeimyninės šventės, apie kurią gali žinoti tik artimieji, proga - vestuvių sukakties.

Puikios orkestrų muzikos festivalyje skambėjo populiari nuotaikinga muzika, džiazinės kompozicijos, būsimos dainų šventės kūriniai.

Tarp orkestrų pasirodymų koncertavo Lolitos Vilimienės vadovaujamas dainų ir šokių ansamblis „Žeimena“, Rūtos Smailytės dainavimo studijos mokiniai Agnė Čepulytė, Damian Kondratovič, Diana Grochovskytė, Gabrielė Samulevičiūtė.

Vėlų vakarą festivalį tęsė merginų grupės „Magnit“ koncertas ir diskoteka.

Šventę organizavo VšĮ Pabradės orkestras ir Pabradės miesto kultūros centras. Pagrindinis festivalio rėmėjas - Lietuvos kultūros rėmimo fondas. Šventę taip pat rėmė daugelis Pabradės verslininkų.
