Vienas iš didžiausių Rusijos sporto leidinių „Sport Ekspress“ praneša, kad Rusijos krepšinio federacija sulaukė FIBA laiško, kuriame informuojama, jog Rusijos krepšinio federacija diskvalifikuojama  ir visos šalies rinktinės negalės žaisti tarptautiniuose turnyruose. Priežastis – skandalai Rusijos krepšinio federacijoje. Ketvirtadienį Rusijos merginų iki 18 metų rinktinė dar startuos Europos čempionate Slovėnijoje, o merginų ir vaikinų iki 16 metų, o taip pat vyrų nacionalinė ekipa Senojo Žemyno pirmenybėse nežais. Oficiali FIBA interneto svetainė tokio fakto viešai dar nepaskelbė, tačiau tai turėtų būti rimtas smūgis Rusijos krepšiniui. Rugpjūčio 8-9 dienomis Tokijuje vyks FIBA valdybos posėdis, į kurį kviečiama Rusijos krepšinio federacijos prezidentė Julija Sergejevna. Ji turėtų paaiškinti situaciją, o tai galėtų lemti sankcijų atšaukimą. Nors realiai dar nė viena Rusijos krepšinio rinktinė nenukentėjo, tačiau nesutarimai ir teisminiai procesai, lydintys Rusijos krepšinio federaciją ir jos valdybą privertė FIBA imtis greitų ir griežtų priemonių. 2013 metų rugpjūčio 2 dieną išrinkta nauja Rusijos krepšinio federacija ir jos vadovė neįtiko buvusiai valdžiai. Po daugybės ginčų ir teisminių procesų šių metų birželio 18 dieną Maskvos teismas priėmė sprendimą per 60 dienų surengti naujus federacijos prezidento ir valdybos rinkimus. Dabartinė valdžia tai ignoravo ir ieškovas kreipėsi į FIBA.
