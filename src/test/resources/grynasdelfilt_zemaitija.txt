Nuo kitos savaitės Žemaitijos nacionalinio parko lankytojai galės išbandyti unikalią pramogą – gamtos lobių paiešką. Trasa, įsikūrusi visai greta gausiai lankomo turistinio objekto, – Šaltojo karo muziejaus – kvies netradiciškai susipažinti su Plokštinės miško istorijomis ir paslaptimis. Vienintelis žemėlapis – gamta Tai - žygio trasa be akivaizdžių nuorodų, rodyklių ar kitų aiškių infrastruktūros žymių, kur orientuojamasi pagal gamtos ženklus – medžius, augalus, jų formas, skruzdėlynus, pasaulio kryptis ir pan. „Labai norėjosi sukurti ką nors tokio, kas parodytų simbolinę žmogaus siekio dominuoti – Šaltojo karo muziejaus – ir įstabios gamtos sąsają. Plokštinės miškas yra nepaprasto grožio ir įvairovės. Čia aptiksi tiek natūralų, tiek žmogaus sodintą mišką, greta – rezervatas, tikra gamtos karalija“, – sako trasos autorė, „Baltijos aplinkos forumo“ komunikacijos specialistė Rita Norvaišaitė. Plokštinės gamtos lobių trasą įrengė „Baltijos aplinkos forumo“ iniciatyvinė grupė „Gamtoje.org“. Jai talkino Žemaitijos nacionalinio parko direkcijos specialistai. Projektui startuoti padėjo „Teo“ darbuotojų socialinis projektas „Teo litai“. „Teo litai“ – keletą metų iš eilės bendrovėje vykusi iniciatyva, kurios metu darbuotojai renka ir balsuodami sprendžia finansinės paramos dydį pasirinktam projektui. „Aplinkosauga yra viena iš mūsų atsakingo verslo prioritetų, tad BAF idėja rasti atgaivą nuostabiuose šalies kampeliuose ir padėti pabūti gamtoje semiantis naujų patirčių ir pažįstant ją, mums pasirodė labai artima“, – sako „Teo“ socialinės atsakomybės plėtros vadovė Renata Gaudinskaitė. „Teo“ darbuotojų palaikymas paskatino „Gamtoje.org“ komandą panašių trasų įrengti ir daugiau. Artimiausiu metu viena bus atidaryta Vilniuje, Verkių regioniniame parke. Pramoga šeimai ir nedidelei draugų kompanijai Plokštinės trasą rekomenduojama išbandyti ne didesnėse nei 5-7 asmenų grupėse. Optimalus skaičius – 3-5 žmonės. „Tik tokiu būdu pajusite visą gamtos lobių paieškų malonumą, visi dalyviai bus įtraukti į procesą. Geriausia kiekvieną maišelyje esantį atributą patikėti skirtingam žmogui ir dirbti drauge kaip komandai,“ – aiškina R. Norvaišaitė. Atradimo džiaugsmą praturtina lobiai: specialiose skrynelėse rasite unikalią vietos istoriją, paslaptį ar neįtikėtiną faktą. Trasa kupina užduočių, mįslių ir rebusų. Teisingai šiuos galvosūkius išsprendę rasite teisingą kelią, sužinosite įdomų pasakojimą. Miško istorija ir paslaptys Žemėlapis einant šiuo taku nereikalingas. Mobilus telefonas, GPS, ar kuri kita išmani technologija taip pat: „Orientuotis jums padės pati gamta. Maišelyje, kurį gausite Šaltojo karo muziejaus lankytojų centre, rasite viską, ko prireiks. Neįtikėtina, kiek naujų dalykų gamtoje tokiu būdu pastebima!“ – sako trasos autorė R. Norvaišaitė. Iš viso trasoje – net 16 lobių, kurie išsidėstę 3,4 km ilgio maršrute. Jį galima trumpinti perpus. „Pirmoji trasos dalis lengvesnė, ją įveikti galima per 2-3 val. Jeigu norite atskleisti visus Žemaitijos miško lobius, skirkite šiai pramogai pusdienį, pasiruoškite užkandžių ir gėrimų“, – patarimus dalina tako kūrėja. Tako lankymas nemokamas, tačiau trasos kūrėjai ir prižiūrintys specialistai ragina prisidėti prie tokių trasų palaikymo įsigyjant saugomų teritorijų lankytojo bilietą. http://grynas.delfi.lt/gyvenimas/zemaitijoje-atsirado-nauja-pramoga-isbandyti-tikrai-verta.d?id=68607440#ixzz3hHttNrAY
