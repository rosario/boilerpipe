Sprendimą dėl šilumos ūkio perėmimo mero Alvydo Vaicekausko įvardintą dešimtmečio įvykiu Prienų rajono Savivaldybės tarybos valdančiajai koalicijai nepriklausantys Tarybos nariai pavadino skubotu, nesuprantamu ir šio amžiaus afera.

Frakcijos „Naujas kelias“ narys  Gintautas Bartulis suabejojo tokio sprendimo tikslingumu. Anot Tarybos nario, nesuprantami nei motyvai (gali tekti grąžinti 2,6 mln. litų ES paramos), nei tikslas sumažinti kainą, nes nepasiruošta prisijungimui prie tinklų. G. Bartulis taip pat išsakė nuostabą, jog perėmus šilumos ūkį jį valdys tie, kurie nesugebėjo įrengti šilumokaitį, nors to reikalauja prisijungimo prie tinklų sąlygos. Visgi Tarybos narys negalėjo pasakyti, kaip balsuos posėdžio metu, nors sprendimą pavadino skubotu, o argumentus neįtikinančiais.

Dar daugiau neigiamų pasekmių šilumos ūkio perėmime įžvelgė Tarybos narys Cezaras Pacevičius. Pasak jo, anksčiau laiko nutraukiama sutartis visiškai nesuderinta su esama, o tai gali vėliau įtraukti savivaldybę į teisminius ginčus ir padidinti įsipareigojimų  sumą. Tarybos narys piktinosi, kad „Prienų energijos” darbuotojai į AB „Prienų šilumos tinklai” turės būti priimti pervedimo sąlygomis, o tai reiškia, kad savivaldybės įmonė turės papildomų išlaidų, jei jai reikės atleisti darbuotojus.

„Tai panašu į sutartas krepšinio rungtynes”, – teigė C. Pacevičius.

Seimo narys Vytautas Kamblevičius valdančiųjų skubotumą dar iki šių metų šildymo sezono pradžios perimti šilumos ūkį pavadino kosminiu bei tikino, jog sprendimas bus priimtas „buldozerio principu“. „Tvarkietis” retoriškai klausė apie nutylimus nuostolius bei kaltino nenoru įsigilinti į sutarties sąlygas. V. Kamblevičius ironizavo, jog valdantieji apkaltins opoziciją, kad jinai sąmoningai nepalaikė sprendimo anksčiau laiko perimti šilumos ūkį, nors viskas panašu į šio amžiaus aferą.

Tarybos narys Arūnas Vaidogas patikino, jog sutarties nutraukimas per ankstyvas ir  mįslingai klausė, kam tai naudinga. Jo teigimu, kaip gali įmonei vadovauti direktorė, kuri negali pateikti ataskaitos?

Opozicijos lyderė Loreta Jakinevičienė replikavo, jog linkusi „Prienų šilumos tinklai” ataskaitai pritarti bei patvirtino, jog meras šilumos ūkio perėmimo klausimu diskutavo su opozicija. Pasak „tvarkietės”, sunku suprasti mero poziciją, nes 2010 metais jis pasisakė prieš šilumos ūkio perėmimą, o dabar forsuoja įvykius. Jos teigimu, žadamas 20 % šilumos atpigimas – tai ne argumentas tokiomis sąlygomis anksčiau laiko perimti šilumos ūkį.

Spaudos konferencijos dalyviai teigė, jog jie – už šilumos kainos sumažinimą, bet nėra įsitikinę, kad sutartis dėl šilumos ūkio perėmimo paruošta kvalifikuotai, ar po sutarties pasirašymo neatsiras papildomų įsipareigojimų, ar įmonė turės apyvartinių lėšų kurui pirkti.

Taip pat buvo konstatuota, jog bendrovė neturi licencijos tiekti šilumos energiją.

Opozicijos teigimu, valdančiųjų noras prieš laiką perimti šilumos ūkį gali susidurti su sunkumais, nes dabartinė sutartis neužtikrina sėkmingo perėmimo.
