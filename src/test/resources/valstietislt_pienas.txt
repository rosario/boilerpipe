Žemės ūkio ministrės Virginijos Baltraitienės įsakymu pakeistos Pieno supirkimo taisyklės. Taisyklėse nustatyta, kad, kaip ir anksčiau, pienas parduodamas ir superkamas tik sudarius rašytinę pieno pirkimo–pardavimo sutartį, kuri turi atitikti Europos Parlamento ir Tarybos reglamento, Atsiskaitymo už žemės ūkio produkciją įstatymo reikalavimus. Nauja tai, kad Seimui priėmus Ūkio subjektų, perkančių-parduodančių žalią pieną ir prekiaujančių pieno gaminiais, nesąžiningų veiksmų draudimo įstatymą, sudarant pieno pirkimo-pardavimo sutartis privaloma vadovautis ir jame įtvirtintomis nuostatomis.

Tiek gamintojai (pardavėjai), tiek supirkėjai turi suprasti, kad pieno pirkimo-pardavimo sutartis yra svarbus dokumentas ir pasirašyti jį reikia atsakingai. Iki šiol būdavo atvejų, kad sutartyje būdavo nurodoma, kad „kaina sutartinė“. Dabar sutartyje privalo būti nurodyta bazinių rodiklių pieno kaina. Gamintojams gali būti mokamos priemokos ar priedai, kurie taip pat turi būti aptarti sutartyje. Už supirktą pieną, kaip ir iki šiol, atsiskaityti privaloma pagal galiojančiuose teisės aktuose ir pieno pirkimo–pardavimo sutartyje nustatytą tvarką.

Atkreiptinas dėmesys į tai, kad tiek pieno pardavėjai, tiek pieno pirkėjai turi informuoti vieni kitus apie siūlomus pieno kainų pakeitimus ne vėliau kaip prieš 30 kalendorinių dienų raštu. Per šį terminą šalims nesutarus dėl sutarties pakeitimo, ji gali būti nutraukta vienos iš šalių rašytiniu pranešimu ne anksčiau kaip po nurodytojo termino pabaigos. Iki šiol sudaromose sutartyse dažniausiai būdavo nurodomas 14-15 dienų sutarties nutraukimo terminas.


Taip pat sutartis gali būti pakeista ar papildyta tik rašytiniu abiejų šalių susitarimu. Apie sutarties sąlygų keitimą turi būti pranešta raštu kitai sutarties šaliai ne vėliau kaip prieš 30 kalendorinių dienų.

Siekiant palengvinti pieno pirkimo-pardavimo sutarčių sudarymą Pieno supirkimo taisyklių priede yra patvirtinta rekomenduojama pieno pirkimo–pardavimo sutarties forma.

VĮ Lietuvos žemės ūkio ir maisto produktų rinkos reguliavimo agentūra kontroliuos, kaip laikomasi Ūkio subjektų, perkančių-parduodančių žalią pieną ir prekiaujančių pieno gaminiais, nesąžiningų veiksmų draudimo įstatymo reikalavimų.

Ministrės pasirašytas įsakymas įsigalioja 2015 m. rugpjūčio 1 d.
