Liūdnai nuskambėjęs dar vienas atvejis, kuomet savo darbo vietoje, kaip pranešama, nusižudė kariuomenėje tarnavusi moteris, uždavė klausimą: ar kariams pakankamai prieinama psichologinė pagalba?

Trūksta finansų

„Kariuomenėje daugeliui žmonių iš tikrųjų padedame išspręsti psichologines problemas. Deja, kasmet vienas kitas pasirenka kitokį kelią. Kariuomenėje yra kapelionų korpusas, kuris rūpinasi dvasine karių sveikata, psichologų tarnyba, taip pat bando padėti labiau patyrę vadai ir tarnybos draugai.
Deja, kaip ir civiliams gyvenime, taip ir kariuomenėje, ne visiems galima padėti.
Bet daugelis priežasčių, kurios mums žinomos, nėra susijusios su tarnyba. Dažniausia tai yra žmogaus asmeninio gyvenimo problemos, su kuriomis susiduriama civiliniame gyvenime. Tik jis, atėjęs į tarnybą ar po jos, priima tokį skaudų sprendimą“, - apgailestauja krašto apsaugos ministras Juozas Olekas.
Iš gyvenimo išėjusios karės artimieji užsiminė, jog paslaptingas kolega galimai kartino moters gyvenimą. „Šiuo metu vyksta tyrimas, aš dabar nenorėčiau komentuoti, nes pasakymų būna įvairių, reikia sulaukti tyrimų pabaigos. Kai jau turėsime galutines tyrimų išvadas, tada galėsime įvertinti ir šį pasakymą“, - teigė J.Olekas.
Iš viso karinėje tarnyboje dirba devyni psichologai.
Jie pasiskirstę pagal teritorijas, kur yra daugiau karinių dalinių. Anot ministro, kariai praeina psichologines konsultacijas, grįžę iš operacijų ar misijų.
„Atliekame tyrimus, kurių rezultatai leidžia daryti išvadą, kad kariuomenėje atmosfera yra pakankamai gera. Čia atėję žmonės patiria draugiškus santykius.
Kaip sakiau, vyresnių kolegų vadų patirtis ir kapelionų, psichologų pagalba kuria palankią asmenybės raidos ir tvirtėjimo atmosferą.
Be tarnybų, yra ir laisvalaikio užsiėmimų: parduotuvių, bibliotekos, sporto aikštynai, kur žmonės gali praleisti laisvalaikį, steigiami įvairūs klubai, pavyzdžiui, puskarininkių, karininkų. Profesine ir psichologine prasme, man atrodo, tarnybos sąlygos kariuomenėje yra gana palankios“, - sako ministras.
Jis pripažįsta, kad psichologinės pagalbos galėtų būti ir daugiau, bet viskas atsimuša į finansinius dalykus. „Stengiamės imtis visų priemonių. Kaip žinote, gynybai dar nėra skiriamas pakankamas finansavimas.
Iš pradėjusio augti finansavimo dalis lėšų tenka profilaktiniam darbui, kuomet patikriname ne tik fizinę, bet ir dvasinę kario sveikatą ar keliamus jam reikalavimus.
Turime psichologinės pagalbos programą: šįmet einančią į pabaigą, galbūt ją atnaujinsime, įvertinsime pasikeitimus ir pasiruošime ateičiai. Karių gyvenimas susideda iš periodų, kai jie yra išvykę, dalyvauja operacijose, misijose, būna atsiskyrę nuo šeimos, prasideda pratybų ciklas. Dar ne visuose mūsų regionuose, sakyčiau, pakankamai prieinama psichologinė tarnyba. Esame numatę plėsti jos prieinamumą. Kaip tik lankiausi dalinyje Klaipėdoje, į kurį pirmą dabar vyksta mūsų vadinamieji šauktiniai, nes ateis tarnauti visi savanoriai, jau pareiškę norą.
Pirmos štabo durys, kai įeini į patalpas - psichologo ir kapeliono kambarys, kur galima bendrauti pakankamai atskiriau“, - sako krašto apsaugos ministras.

Savanorių sveikata nustebino

Karo psichologas Andrius Jurgaitis džiaugiasi, kad savo noru tarnauti einančių šauktinių, kurie ilgą laiką nebuvo šaukiami, psichologinė būklė geresnė, negu buvo galima tikėtis.
„Buvo galima numanyti, kad ateis karta, kuri daugiau užsiima kompiuteriais, ir jų psichologinė sveikata bus prastesnė. Bet patys pirmieji savanoriai tikrai džiugina. Nėra prie ko prikibti. Jų sveikata gera. Rimtesnių psichinių ligų pasitaiko tik pavieniai atvejai“, - sako karo psichologas.
Savo ruožtu jau tarnaujantys kariai, priklausomai nuo amžiaus, kas ketverius metus irgi privaloma tvarka tikrinami karinės medicinos ekspertizės.
Jie yra daug labiau tikrinami negu šauktiniai.
„Profesinės karo tarnybos kariai lygiai taip pat ateina į patikrinimus, bet jie dar labiau tikrinami, daugiau rūpinamasi jų sveikata ir psichikos būkle. Iš mūsų fronto šnekant, dažniausiai jiems diagnozuojama būtent depresijos tam tikri epizodai.
Kariuomenėje daug dėmesio skiriame ir karių švietimui, ir konsultacijoms, ir įgulose yra dislokuoti psichologai, į kuriuos prireikus visada galima kreiptis“, - patikina A.Jurgaitis.
Anot jo, požiūris, kad stipriam vyrui (ar moteriai) eiti pas psichologą negerai, pamažu keičiasi.
„Pats karys yra ruošiamas būti kovotojas. Taigi dalis jų mano, kad negerai kreiptis pagalbos į psichologą. Tai jų laisvė rinktis, nepriversi, ypač jaunimo, kurie galbūt dažniau susiduria su psichologinėmis problemomis. Negalima sakyti, kad vyrai neverkia. Kartais verkia ir vyrai“, - sako karo psichologas.

Komentaras
Seimo Nacionalinio saugumo ir gynybos komiteto narė Rasa Juknevičienė:

- Karių psichologinė sveikata, kiek žinau, yra labai kruopščiai tikrinama. Tai - sudėtinga sritis. Ne visada gali ištirti kaip kokį organą, kurį galima pamatyti echoskopu ar magnetiniu rezonansu.
Kariuomenėje, žinau, dirba labai patyrę psichiatrai ir psichologai. Deja, kario tarnyba - sunki, nelengva, sudėtinga, pilna psichologinių įtampų, ir kartais būna visko. Galų gale tie žmonės ateina į kariuomenę iš visuomenės, kurioje yra daug psichologinių problemų. Iš patirties galiu sakyti, kad kariuomenėje psichologinių ir psichiatrinių problemų yra mažiau negu likusioje visuomenės dalyje.
Psichiatro nepastatysi prie kiekvieno kario. Taigi galvočiau, kad ypač svarbus yra vadų, kurie tiesiogiai dirba su kariais, pasiruošimas, pasirengimas, jų dėmesys kario gyvenimui ir rūpesčiams. Reikėtų dažniau pasižiūrėti kariams į akis: ar jie nenuliūdę, pasiklausinėti apie problemas.
Man atrodo, nebe tiek svarbi medicinos ar psichiatrijos tarnyba, kiek vadų požiūris į žmogaus problemas. Tai kariuomenėje reikėtų stiprinti.
Bet nenorėčiau sakyti, kad Lietuvoje yra blogiau negu kitur. Atvirkščiai, manau, kad pas mus yra geresnė situacija. Jūs pasižiūrėkite, kad ir į Jungtinių Amerikos Valstijų kariuomenę, kur vyksta šaudymai. Nuo to niekas nėra apsaugotas.
Aš, būdama kariuomenės vadė ar ministrė, labiau dėmesį kreipčiau į vadų grandį, kur daug greičiau galima pamatyti problemas.
