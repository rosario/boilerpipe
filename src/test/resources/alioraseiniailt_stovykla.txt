Žaiginio Pranciškaus Šivickio mokyklos-daugiafunkcio centro tikybos mokytoja s.Regina Teresiutė birželio 23-30 dienomis jau aštuntą kartą surengė katalikišką vaikų vasaros stovyklą. Kasmet Amerikos lietuvių katalikų religinės šalpos fondo dėka tokiose stovyklose laisvalaikį leidžia iki 50 vaikų. Vaikai – mūsų ateitis, ką jiems duosime, tą ir gausime atgal. Emocinis vaiko pasaulis, ypač iš socialinės rizikos grupės šeimų, yra labai gležnas ir pažeidžiamas. Todėl visi, dirbę stovykloje su vaikais, padėjo jiems skleistis, atrasti save, išgyventi sunkumus, rado laiko pabūti kartu, nebijojo apkabinti, priglausti prie savęs ar nušluostyti riedančią ašarą. Stovyklos tokiems vaikams dažniausiai būna vienas iš nedaugelio gyvenimo džiaugsmų, kuriuos jie gali patirti. Sudaromos sąlygos pabūti tokioje aplinkoje, kuri kupina netipinio bendravimo, padedančio būti savimi bei atskleidžianti dvasinių vertybių grožį. Stovykloje jaunimas ugdomas patriotine dvasia, todėl šiais metais lankėme Lietuvai brangias istorines Dzūkijos krašto vietas: Punią, Liškiavą, Merkinę, partizanų bunkerius ir žuvimo vietas.

Daug džiaugsmo suteikė susitikimai su kunigu Andriejumi Sabaliausku, Alytaus totorių bendruomenės pirmininku Ipolitu, Tiberiados broliais iš Baltriškių. Ilgai prisiminsime išvykas prie vieno didžiausių ir švariausių ežerų Lietuvoje – Dusios, į Metelių regioninio parko gamtininkų stotį, vakarienę ir nakvynę įspūdingoje Kryžių bažnyčioje. Išbandėme jėgas ir drąsą skrydyje per Nemuną virvėmis, plaukėme laivu į Liškiavą, lankėmės švč.Trejybės bažnyčioje ir dominikonų vienuolyno ansamblyje. Susipažinome su bažnyčios architektūra ir joje esančiomis meno vertybėmis. Stovyklos programą nemokamai įgyvendino penkių kompetentingų savanorių komanda.

Tarp jų – formaliojo ir neformaliojo ugdymo atstovai, kurių didžioji dalis turi ilgametę stovyklos organizavimo, įgyvendinimo bei darbo su vaikais ir jaunimu patirtį. Todėl mes esame be galo dėkingi mūsų jauniesiems savanoriams, dirbusiems su vaikais, ir geradariams i š A merikos l ietuvių katalikų religinės šalpos fondo, kurių dėka turėjome galimybę penkiasdešimčiai vaikų suteikti rojų žemėje.
