Per šešis šių metų mėnesius Šiaulių apskrities vyriausiojo policijos komisariato Radviliškio rajono policijos komisariato Viešosios policijos skyriaus Prevencijos poskyrio pareigūnai išaiškino 1297 (2014 m. – 1177) administracinius teisės pažeidimus. Didžiąją dalį prevencijos padalinio pareigūnų išaiškintų administracinių teisės pažeidimų sudaro pažeidimai, kuriais kėsinamasi į viešąją tvarką. Tai nedidelis chuliganizmas, alkoholinių gėrimų vartojimas viešosiose vietose, viešosios rimties trikdymas bei kiti pažeidimai, numatyti Lietuvos Respublikos administracinių teisės pažeidimų kodekso tryliktame skirsnyje.


Šiltuoju metų laikotarpiu įvairios pramogos, susibūrimai ir susitikimai iš patalpų persikelia į viešąsias erdves. Labiausiai visų mėgstamos vietos yra atokiau nuo miesto, gamtos prieglobstyje. O juk poilsiaujant dažnai yra vartojamas alkoholis ir dėl to kyla įvairiausi konfliktai, trikdoma viešoji rimtis, vykdomi kiti teisės pažeidimai.
Siekiant suaktyvinti prevencinę veiklą viešosiose vietose, sumažinti jose įvykdomų pažeidimų, Šiaulių apskrities vyriausiojo policijos komisariato Radviliškio rajono policijos komisariato bendruomenės pareigūnai kartu su Radviliškio rajono miškų urėdijos miškotvarkos inžinieriumi A. Simaičiu aplankė labiausiai poilsiautojų lankomas, Radviliškio miškų urėdijos įrengtas poilsiavietes Aukštelkų, Radviliškio, Šeduvos girininkijų teritorijose. Lankantis šiose gyventojų pamėgtose poilsiavietėse ypatingas dėmesys buvo skirtas pažeidimų, susijusių su alkoholinių gėrimų, narkotinių medžiagų vartojimu, viešosios rimties trikdymu, chuliganizmu, identifikavimu. Vykdydami priemonę pareigūnai pastebėjo, kad ne visi poilsiautojai tinkamai elgiasi viešose vietose – tai patvirtino palikti tušti buteliai, šiukšlės. Tačiau miškotvarkos inžinierius A. Simaitis pasidžiaugė, kad situacija poilsiavietėse gerėja, nors ir ne taip sparčiai, kaip norėtųsi. O policijos pareigūnai patruliuodami, organizuodami prevencines priemones, ir toliau tikrins vietas, kuriose dažniausiai renkasi poilsiautojai, kontroliuos, kad jose nebūtų vykdomi teisės pažeidimai.

