Tarybos posėdyje balandžio mėnesį prisistatant naujos kadencijos būsimam direktoriui S. Karbauskui teiravausi, koks jo požiūris į Administracijos darbuotojų darbo kokybę bei drausmę. Kandidato prisistatyme nuskambėjo keistų frazių dėl vadovavimo ir darbo laiko. Iš atsakymo buvo galima suprasti, kad ir jis pats nemėgsta tiksliai laikytis griežtų darbo valandų, todėl greičiausiai nesistengs ir kitiems būti pavyzdžiu.

Administracijos darbuotojai, kaip matyti iš praėjusios savaitės spaudoje nušviestų įvykių, pasigavo šią mintį ir pabandė pasinaudoti laisvo lankymosi darbe principu. Gal kitų skyrių specialistas ir būtų nepastebėtas, jei neatvyktų į darbą, bet Leidimų ir licencijų skyrius nuolat lankomas interesantų, todėl „praslysti“ tarnautojui nepavyko. Kaip išsiaiškino žurnalistai, leidimus bei licencijas išduodantis specialistas darbo laiku yra ne darbo vietoje Administracijos pastato kabinete, o kažkur kitur ir neaišku su kuo ir kodėl. Stebina Administracijos vadovo požiūris ir reakcija į susidariusią situaciją, esą „neįmanoma visų kontroliuoti“. Ar kiša koją laisvas požiūris, ar nesusitvarkymas su dideliu Administracijos aparatu?

Kaip abėcėlė visiems žinoma, kad iš mokesčių mokėtojų lėšų išlaikomi Savivaldybės administracijos darbuotojai privalo sąžiningai ir pareigingai atlikti savo funkcijas bei tarnauti visuomenei. Už tai atsakingas tiesiogiai išrinkto mero pasiūlytas ir valdančiosios koalicijos patvirtintas Administracijos direktorius S. Karbauskas. Kliurkų yra ir daugiau, bet apie tai vėliau, kai pasibaigs liepa – atostogų metas.
