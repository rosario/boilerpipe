86-erių Alytaus rajono Butrimonių seniūnijos Eičiūnų kaimo gyventojas Kazimieras Degutis sako išėjęs į pensiją susirado ketvirtą darbą. Sodyboje netoli kelio ėmė statyti akmenines figūras. Ar tai pavadinsi darbu? „Reikia tikrai daug dirbti ir jėgos turėti akmenims susivežti, o dar sugalvoti, kaip juos sustatyti. Kažkiek ir pinigų kainuoja. Tik čia toks darbas, kur pinigų nemoka“, – savo pomėgį apibūdina Kazimieras. 
 
Eičiūnuose – jau šeši dešimtmečiai
K.Degučio, kaip jo tėvų ir senelių, gimtinė yra lietuviškame Lenkijos Punsko krašte, Valinčių kaime. Dėl tais laikais susiklosčiusių istorinių aplinkybių jis, jauniausias vaikas iš penkių, su tėvais Lietuvoje atsidūrė būdamas dvylikos metų.
 
„Mano baigti mokslai – trys klasės lenkų mokykloje ir viena klasė Lietuvoje. Daugiau mokytis nebuvo sąlygų, tėvai Lietuvoje buvo laikomi vokiečių iš Lenkijos atkeltais žmonėmis, kai kurių vietinių nelabai mylimi, teko kraustytis iš vieno rajono į kitą, ne vaikų mokslai buvo galvoje. Jei taip atvirai, tai skaityti ir rašyti išmokė mama. Vienąkart pro šalį važiuojantys inžinieriai iš Vilniaus, sustoję pažiūrėti mano akmenų, paklausė: gal tu menininkas buvęs? Ne, sakau, žemdirbys. Šiek tiek nustebo“, – mena jau šešis dešimtmečius Eičiūnuose gyvenantis Kazimieras.
 
Šiame krašte K.Degutis atsidūrė iš kaimyninio Prienų rajono, kai čia netekus namų dėl vietinių nemeilės tėvas atkeliavo į Butrimonis pas valdžią pasiprašyti kur nors apsigyventi. Ir jam pasisekė.
 
Šeimą sukūręs Kazimieras Eičiūnuose tuoj pat gavo 55 arų žemės sklypą kurtis. Su pasisamdytu meistru pasistatė namą, lauko virtuvę, kitus ūkiui reikalingus statinius jau pats rentėsi. Per daug nebuvo iš ko samdytis darbininkų, o ir pats turi geras rankas.
 
„Tada, kiek žinau, Eičiūnai turėjo plėstis link Žaliosios kaimo, bet taip jau atsitiko, kad jie į šią pusę nesiplėtė. O aš dabar esu paskutinis Eičiūnų gyventojas, toliau jau Žaliosios kaimas“, – savo šeimos įkurtuves Eičiūnuose mena K.Degutis.
Tuomet jis įsidarbino Žaliosios kaime veikiančiame pieno separavimo punkte, kuris priklausė Butrimonių pieninei, ir iš šio darbo neišėjo dvylika metų.
 
Kai dabar aplankėme Kazimierą, norėdami pamatyti jo kuriamas akmenines figūras, ir buvome pavaišinti paties darytu skaniu varškės sūriu, eičiūniškis prašė negirti: „Ką moku, tai moku. Šitiek metų dirbau pieno punkte. Karvių nelaikau, iš vienos tvarkingos moteriškės nusiperku pieno ir pasidarau sūrį. Matot, kaip skanu su šiemečiu medumi.“
 
Per sūrį ir akmenį atėjo nauja prigimtis
Žaliosios pieno separavimo punkte K.Degutis tikriausiai būtų darbavęsis dar ilgai, jei ne tada čia veikusio kolūkio pirmininko Juozo Jankausko apsilankymas.
 
„Atvažiavo jis pas mane ir sako: apie žemę supranti, eik pas mane dirbti laukininkystės brigadininku. Iš pradžių nesutikau. Bet kai pasakė, jei neisiu, ir iš punkto būsiu atleistas, neturėjau kur dėtis“, – prisimena eičiūniškis.
 
O kai nuėjo brigadininkauti, šį darbą dirbo devyniolika metų. Laukininkystėje dirbo ir jo žmona, dabar jau ketveri metai slaugoma dukros Alytuje.
 
Kazimieras buvo ne iš nuolat darbus keičiančių žmonių, todėl šitiek metų išdirbus laukininkystėje kolūkio valdžios pasiūlymas eiti dirbti Žaliosios kaimo karvių fermos vedėju tapo tikru galvosūkiu. Gerai, kad darbas vienoje vietoje, bet ir atsakomybės daug. Apsisprendimas lėmė, kad vyras šiai fermai vadovavo iki pat kolūkių griūties – daugiau kaip dešimtmetį. Ir tikrai sekėsi – su primilžiais jo vadovaujama ferma užimdavo aukštas vietas rajone, o už tokius laimėjimus darbuotojai buvo paskatinami.
 
Nors susikūrus žemės ūkio bendrovei eičiūniškis dar buvo pakviestas dirbti revizoriumi, šio darbo neskaičiuoja.
 
„Aš visiems sakau, kad išėjęs į pensiją susiradau ketvirtą darbą, o ką darau – patys matot. Nauja prigimtis išlindo“, – K.Degutis savo ketvirtą darbą kviečia pamatyti sodyboje prie kelio link Onuškio.
 
Kaip akmuo susirado Kazimiero sodybą, o gal tai Kazimieras rado akmenį? Ogi prieš du dešimtmečius vyras iš sodybos namo parsinešė apvalų lyg ištekintą akmenį sūriui slėgti. Kai sūris buvo ištrauktas iš po akmens, Eičiūnų gyventojas jį pastatė sodyboje prie kelio. Iš čia jis į namus jau negrįžo. Prie paties pastatyto kryžiaus akmenų radosi vis daugiau.
 
Dešimt kilogramų mažų akmenukų – net iš Krymo
Netoliese esančiame Stakliškių krašte labai akmeningi laukai. Tad Kazimieras, tuomet dar turėjęs daug jėgos, savu automobiliu ir traktoriumi akmenis ėmė iš čia vežtis.
 
„Parsivežu krūvą, išverčiu ir galvoju, kaip juos sudėti. Žiūrėk, ir kokia mintis ateina“, – apie savo ketvirto darbo pradžią pasakoja vyras.
 
Matyti, kad minčių per du dešimtmečius eičiūniškiui atėjo nemažai. Daugiau kaip dvidešimt įvairiausių akmeninių figūrų surikiuota sodyboje. Pas jį dažniausiai apsilanko pravažiuojantieji. Būta čia turistų ir iš Vokietijos, ir iš Čekijos. Kas tik apsilanko, vis teiraujasi, kodėl ėmęsis šio darbo.
 
„Ką aš galiu atsakyti, jei ir pats nežinau. Man tiesiog patinka akmenys. Dar senais laikais buvau ekskursijoje Kryme, prisirinkau apie dešimt kilogramų smulkių akmenukų nuo Juodosios jūros ir parsivežiau. Dabar jau visus suklijavau. Kiekvienas akmuo kitoks. Pažiūrėkit, kokie parsivežti iš durpynų – raukšlėti nuo tekėjusio vandens. Tokių akmenų nedaug turiu, sunku juos ištraukti, parsivežti reikia turėti specialų metalinį lakštą. Tuo metu samdžiau kaimyną“, – aprodydamas savo kūrybą vis pasakoja Kazimieras.
 
Kuris gi kūrinys pačiam įdomiausias? Pašnekovas veda prie sustatytų plokščių akmenų, prie kurių dažniausiai fotografuojasi atvykėliai, ir teiraujasi: „Argi čia ne žmogus su ištiesta ranka, o joje lyg ir pistoletas būtų, šalia kitas stovi? Kai ką sulipdžiau, bet daugiau gamtos sulipdyta. Visada ieškau retesnių akmenų.“
 
Klijuoti akmenis vienas ant kito ir iš to išgauti įvairiausias figūras K.Degučiui kartais užtrukdavo kelias savaites ir mėnesius. Viską reikia apgalvoti, nepasiseka – ir vėl iš naujo.
 
„Čia jau toks užsiėmimas, be darbo aš negaliu. Neleidžiu akmenims apsamanoti, juos nulakuoju specialiu laku. Dabar, kai jau sveikatos turiu mažiau, lieka tik prižiūrėti akmenis, apie juos apšienauti. Jūs pajustumėt, koks būna kvapas, kai šienauju, – aplink pakvimpa čiobreliais. Čia jų tiek daug. Dar labai norėčiau parsivežti vieną akmenį, jį jau išsirinkęs, žinau, kur yra, ir pastatyti prieš namą. Tik jau traktorius sunkiai užsiveda, gal sūnus užves, ir kaip nors parsigabensiu. Dukra vis sako, kad tų akmenų sodyboje per daug, nebus kam po manęs prižiūrėti. Gal ir nebus. Man svarbu, kad žmonėms gražu pažiūrėti ir man gražu“, – sumanymais ir mintimis dalijasi Kazimieras.
 
 
Aplink – ištuštėjusios sodybos
K.Degutis šiandien nė už ką nesutinka palikti savo sodybos ir išvažiuoti gyventi pas vaikus, nors ir amžius garbus, ir aplink ištuštėjusios sodybos. Žiemą ilgi vakarai dažnai prailgsta ir Kazimierui. Bet pavasario ir vasaros jis labai laukia ne tik dėl šviesesnių vakarų.
 
„Aš tada dažnai net neturiu kada į kambarį ateiti. Aplinką tvarkau, gėles sodinu, sėju. Kiek jų čia matot, viskas mano rankomis pasodinta, pasėta. Aplink lauko virtuvės pamatus akmenukus sudėjau – tvarkingiau ir gražiau. Nenoriu gyventi apsileidęs. Neseniai tarp akmenų pastačiau nužievintą obels šaką. Nupjoviau prastus obuolius vedusią obelį sode ir taip sugalvojau su viršūne. Gal kam ir negražu, bet man gražu“, – atviravo eičiūniškis.
 
Kazimierui nuošalioje Eičiūnų sodyboje minčių netrūksta, kad tik sveikata neapleistų ir daugiau suprantančių žmonių aplink būtų. Tokių kaip šiame krašte kolūkiui pirmininkavusio Juozo Jankausko sūnus Vaclovas Jankauskas, daugiau nei dešimtmetį turintis akmenų ir iš jų padarytų įvairiausių skulptūrų kolekciją „Nemuno“ sodų bendrijoje netoli Alytaus. Eičiūniškis yra pas jį lankęsis, ir Vaclovas jį aplankęs, pagyręs už kuriamą grožį, kurio šiandien tuštėjančiuose kaimuose vis mažiau.
