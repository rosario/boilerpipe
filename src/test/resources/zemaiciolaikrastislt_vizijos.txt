Į praėjusį antradienį vykusį Plungės rajono savivaldybės Vietos ūkio ir ekologijos komiteto posėdį susirinkę politikai ir administracijos darbuotojai net kvapą užgniaužę klausėsi telšiškio architekto, profesoriaus Algirdo Žebrausko parengto Plungės miesto tikslinės teritorijos architektūrinės vizualizacijos pristatymo. Ne vienas plungiškis, apsilankęs Telšiuose, aikčioja išvydęs, kaip šis kaimyninis miestas, vadovaujant tam pačiam A. Žebrauskui, ėjusiam vyriausiojo Telšių architekto pareigas, atsinaujino ir išgražėjo, tad daugeliui buvo be galo įdomu išgirsti, kokiu rūbu profesorius norėtų papuošti ir Plungę – savo gimtąjį miestą.
Priminsime, kad Plungės rajono savivaldybės administracija, gavusi Vidaus reikalų ministerijos pažadą, jog pasirinktoms miesto tikslinėms teritorijoms atnaujinti bus skirti 32 mln. litų, paskelbė viešąjį konkursą tų teritorijų architektūrinei vizualizacijai parengti. Turbūt ne atsitiktinumas, kad konkursą laimėjo telšiškių UAB „Architekto studija“, vadovaujama A. Žebrausko.
Į posėdį atvykęs architektas skaidrėse pademonstravo, kaip, jo manymu, reikėtų sutvarkyti teritoriją prie bažnyčios ir parapijos namų. Profesoriaus siūlymu, pastarojo pastato šone turėtų atsirasti dviratininkams, pėstiesiems ir neįgaliesiems skirtas nuvažiavimas į Paprūdžio gatvę, kuris sujungtų vadinamąją Plungės jūrą ateity apjuosiantį dviračių ir pėsčiųjų taką su centrine miesto dalimi. Aikštelėje tarp parapijos namų ir šalia esančio daugiabučio namo turėtų atsirasti meno objektas, o už parapijos namų – dvi automobilių stovėjimo aikštelės. Būtina apšviesti bažnyčią ir varpinę. Skverą prie namo, kuriame apsistodavo kompozitorius ir dailininkas Mikalojus Konstantinas Čiurlionis, siūloma aptverti gyvatvorėmis, o jame esančius stogastulpius iš medžių paunksnės iškelti į atviresnę vietą.
Daugiau automobiliams stovėti skirtų vietų, A. Žebraukso nuomone, turėtų būti ir prie Savivaldybės pastato. Tam architektas siūlo paaukoti dalį priešais pastatą esančios aikštės, o kitą jos dalį, skirtą pėstiesiems, iškloti tašyto akmens plytelėmis ir granito plokštėmis. Esą šios prabangesnės medžiagos puikiai derėtų prie rajoną reprezentuojančio pastato, kur sutinkami aukšto rango svečiai ir oficialios delegacijos.
Daugiausiai gyventojų nepasitenkinimo, A. Žebrausko nuomone, sulauks jo siūlymas išrauti visas dabar Laisvės alėją gožiančias liepas ir vietoj jų pasodinti šiuolaikinių miesto medžių, įrengti modernų apšvietimą, suoliukų, iš esmės atnaujinti alėjos dangą. Architektas stebėjosi, kad senosios liepos buvo susodintos taip tankiai, dėl to Laisvės alėja tapo tamsi ir niūri, negenimų medžių šakos užgožė ne tik Laisvės paminklą, bet ir už jo esančią dabartinę vaikų biblioteką.
Kardinaliai turėtų keistis ir Babrungo slėnio veidas. Telšiškis siūlo amfiteatrines tribūnas su 600-ais sėdimų vietų įrengti taip, kad jos būtų atsuktos į Babrungą ir už jo esančią biblioteką. Tada bet kuriuo dienos metu į renginį susirinkusių žiūrovų nebeakintų saulė, kaip dabar. Po tribūnomis būtų galima įrengti tualetus, o už jų, J. Biliūno gatvėje, – automobilių stovėjimo aikštelę, iš kurios būtų galima patekti į slėnį atnaujintais laiptais su nuvažiavimu neįgaliesiems ir vaikams, gulintiems vežimėliuose.
Architektas sakė kol kas nespėjęs parengti siūlymų, kaip būtų galima sutvarkyti Gondingos tvenkinio pakrantes, bet žadėjo tai padaryti iki kitą savaitę vyksiančio Tarybos posėdžio, kuriame politikai ir spręs, ar pritaria A. Žebrausko pateiktai vizijai.
Tuoj po jo kalbėjusi Strateginio planavimo ir investicijų skyriaus vedėja Žaneta Piepalienė sakė: jei Vidaus reikalų ministerija pritars visiems Plungės rajono savivaldybės sumanymams, pirmiausia bus pradėtas tvarkyti centrinis miesto stadionas. Esą ministeriją pavyko įtikinti, jog sieti stadioną su stoties teritorija būtų netikslinga, tad šio sumanymo atsisakyta. Pabaigus tvarkyti stadioną, darbai persikeltų į Babrungo slėnį, vėliau būtų imtasi Laisvės alėjos, tada – minėtosios Vytauto gatvės dalies, apimančios Savivaldybės pastato prieigas bei teritoriją prie bažnyčios, o galiausiai – Gondingos tvenkinio pakrančių.
Vis dėlto pasigirdo nuogąstavimų, kad visiems sumanymams įgyvendinti žadėtųjų 32 mln. litų neužteks, tad gali būti, kad paskutinis objektas liks, kaip sakoma, pusiau skustas, pusiau luptas. Kad politikams teks apsispręsti, kurią pakrantės atkarpą tvarkyti pirmiausia, o kuriai paieškoti lėšų iš kitų projektų, perspėjo ir A. Žebrauskas, jau spėjęs suskaičiuoti, kad viskam lėšų iš tiesų neužteks.
