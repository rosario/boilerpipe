Rugpjūčio 22 dieną vyks vienas svarbiausių motociklinių renginių po visą Lietuvą  – Mototurizmo ralis. Didelio susidomėjimo sulaukiantis renginys kviečia šūkiu – “Pažink, suvienyk, būk kaip Vytis“. Jo metu  motociklų vairuotojai startuoja iš savo namų kartu su komandomis iš visos Lietuvos, per vieną dieną keliauja po ją, lankydami kultūrinius paveldo ir kitus objektus, bendrauja su vietinėmis bendruomenėmis bei taip simboliškai suvienija krašto žmones.
„Tai puiki proga išgyventi vienybės jausmą, pasijausti ne tik savo miesto, bet visos Lietuvos dalimi. Aišku, ryškiausias šis išgyvenimas, kai gyvai gali paspausti ranką kiekvienam šalies atstovui. Deja, bet visiems su visais susitikti būtų sudėtinga. Ir visgi tai yra įmanoma, pavyzdžiui siunčiant ir sutinkant atstovus. Šiame renginyje jais tampa motociklininkai, aktyviai nešantys vienybės žinutę”, – sako renginio idėją palaikantis policijos kapelionas kun. Algirdas Toliatas.
Po visą Lietuvą išsibarsčiusius motociklų vairuotojus į kultūrinę ir pažinimo kupiną kelionę palydės šeimos, vietinės bendruomenės, o dalyje punktų motociklininkus taip pat pasitiks miestų ir miestelių žmonės.

„Motociklų vairuotojus išlydinčios bendruomenės siunčia, deleguoja juos kaip savo miesto, vietos atstovus, kurie lyg pasiuntiniai keliauja po šalį, domisi jos kultūriniais, istoriniais objektais, bendrauja su lankomų vietų bendruomenėmis. Taip gimsta tikras ir gyvas ryšys, o per jį – bendrumas”, – sako renginio organizatorė Birutė Vaitkutė.
Projekto idėją palaiko valstybės kūrimo ir ateities klausimais visuomenę įkvepiantis filosofas ir VU lektorius Mindaugas Kubilius.
„Jau kuris laikas Lietuvos piliečių rankose vis dažniau suplevėsuoja Vyčio vėliava. Tai – ne tik istorinė vėliava. Vytis yra aktualusis lietuvių savasties simbolis. Džiugu, kad Mototurizmo ralio dalyviai ant savo plieninių „žirgų“ neša mūsų savasties vėliavą po visą Lietuvą. Lai šiuolaikinių žirgų nešamas Vytis žadina, buria ir įkvepia mus būti tuo, kuo esame – lyderiaujanti ir ori Lietuva“, – sako M. Kubilius.
Renginio idėja gimė prieš penkis metus, siekiant paminėti Baltijos kelio dieną. Tęsiant šią tradiciją renginiui pasirinktas savaitgalis, kai visa Lietuva prisimena šią svarbią dieną. Mototurizmo ralio idėją jau antrus metus palaikanti Birštono miesto savivaldybė miesto gyventojams ir svečiams ta proga rengia Baltijos kelio minėjimo šventę. Šventės kulminacija taps į Birštono centrą suvažiavę keli šimtai Mototurizmo ralis dalyvių.
Mototurizmo ralyje po visą Lietuvą dalyvauja intelektualūs motociklų vairuotojai. Pasak B. Vaitkutės, jiems motociklas yra tobula priemonė kraštui pažinti. Tobula, tai yra pažangi, ekologiška, saugi ir dinamiška.
„Džiaugiamės matydami, kad po Lietuvą yra pasklidę tiek daug intelektualių, atsakingai į vairavimo kultūrą keliuose žiūrinčių motociklų vairuotojų. Jie yra puikus atsakingų piliečių pavyzdys”, – sako Policijos departamento Komunikacijos skyriaus viršininkas Ramūnas Matonis.
Registruotis į renginį galima – http://www.mototourism-rally.lt/
