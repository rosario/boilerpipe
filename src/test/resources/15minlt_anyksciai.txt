„Tai bus Anykščių šilelio renesansas“ – įsitikinę anykštėnai, šią vasarą bene kasdien sulaukiantys klausimų, kada pagaliau oficialiai bus atidarytas medžių lajų takas, baigiamas rengti Anykščių regioniniame parke. Ne tik lietuvius, bet ir kitų šalių keliautojus dominantis naujas turistinis objektas lankytojams bus atvertas rugpjūčio 8 dieną.
Pastaraisiais metais Anykščiuose gyvenusio ir kūrusio kunigo bei poeto Antano Baranausko apdainuotas Anykščių šilelis lietuviams nebebuvo įdomus.

„Atvažiuoja su ekskursijomis moksleiviai, užsuka ir pavieniai keliautojai. Bet dažniausiai apsiriboja nuotrauka prie greta esančio Puntuko akmens, ir viskas.

Kai bus atidarytas medžių lajų takas, žmonės atras iš naujo Anykščių šilelį. To jam labai reikėjo“, – įsitikinusi Anykščių turizmo informacijos centro vadybininkė Vilanda Reikalienė.

Žinia apie unikalų taką, nuo kurio miško augalus galima apžiūrėti neįprastu kampu (ne iš apačios), sklinda nuo pavasario.

Šis objektas, dar net nepradėjęs savo veiklos, traukte traukia turistus.

Anykščių regioninio parko direktorius Kęstutis Šerepka pasakojo, kad beveik kasdien sulaukia smalsuolių, kurie piktinasi, jog pažintinis takas dar neveikia. Nemaža dalis jų – turistai iš kaimyninės Latvijos. „Broliukai“ latviai Anykščius ir čia siūlomą poilsį pastaraisiais metais labai pamėgo.

Saugus ir ilgaamžis

300 metrų ilgio takas įrengtas miško viduryje, tačiau neatrodo tarsi svetimkūnis: nors dauguma konstrukcijų – metalinės, mediniai tik turėklai ir detalės apžvalgos bokšte, jaukumą sukuria patys medžiai, tarp kurių ir driekiasi takas.

Siekiant užtikrinti bet kokio amžiaus lankytojų saugumą, pažintinį taką projektavę architektai nusprendė vengti bet kokių atvirų dalių: net ir turėklai „įrėminti“ metaliniais „voratinkliais“, tad nesaugumo jausmą galima patirti nebent sąmoningai ieškant adrenalino.

Visas takas tolydžio kyla į viršų, galiausiai pasiekdamas 21 m aukštį. Pati aukščiausia vieta – 36 m siekiantis apžvalgos bokštas, nuo kurio atsiveria neįtikėtino grožio apylinkių vaizdai: tarsi ant delno matyti Šventosios upės vingiai, šalia besidriekančios lygumos, o tolumoje galima įžiūrėti ir Anykščių Šv. apaštalo evangelisto Mato bažnyčios bokštus. Ši bažnyčia – aukščiausia Lietuvoje.

Tačiau svarbiausia unikalaus objekto misija ne ta. Pasak K.Šerepkos, šis pažintinis takas pirmiausia skirtas tam, kad žmonės geriau pažintų mišką, pamatytų, kokie medžiai čia auga. Kai kuriuos jų, einant taku, galima tiesiog liesti rankomis.

Praeiti medžių lajų taku rekomenduojama skirtingu metų laiku – vasarą, rudenį, žiemą ir pavasarį – kaskart Anykščių šilelis atrodys kitoks, atskleis naujus kvapus, garsus.

Išlaikys 500 žmonių

Kiekvienas naujas turistinis objektas greit būna apipintas legendomis. Ne išimtis ir Anykščių medžių lajų takas. Tuo metu, kai lankėmės, jame dar dirbo statybininkai. Paklausti, ar takas atlaikys didžiulę smalsuolių minią, užplūsiančią jį po atidarymo, jie juokavo tuo neabejojantys, nes atliko slaptą ritualą.

„Prieš jus čia lankėsi kiti žurnalistai. Vieną jų paaukojome, kaip tai darydavo Gedimino laikų statytojai, norėdami užtikrinti statinio tvirtumą“, – šmaikštavo statybininkai.

Anykščių regioninio parko direktorius K.Šerepka užtikrino, jog lankytojų skaičius nebus ribojamas.

„Statybininkai yra paskaičiavę, kad ant medžių lajų tako vienu metu gali būti 500 žmonių. Nemanau, kad kasdien jų tiek bus. Galbūt tik atidarymo metu“, – sakė pašnekovas, pridūręs, kad apžvalgos bokšte vienu metu galės lankytis iki 50 žmonių.

Pasigrožėti Anykščių apylinkėmis galės ir judėjimo negalią turintys asmenys ar tėvai, atvykę su vežimėliuose esančiais vaikais – į bokštą jie galės pakilti keltuvu.

Nuo rugpjūčio 8-osios aplankyti medžių lajų taką bus galima kasdien visus metus. Bilietus kol kas atstos saugomų teritorijų lankytojo bilietas, kuris kainuoja 1 eurą.

Planuoja pastatyti naują tiltą

Anykščiuose statomas medžių lajų takas – kol kas vienas iš nedaugelio Rytų Europoje ir vienintelis Baltijos šalyse. Artimiausi tokie takai yra tik Austrijoje,  Vokietijoje ir Čekijoje.

Ekologišką poilsį skatinantys anykštėnai tikisi, kad netrukus šį objektą patogiai galės pasiekti dviratininkai. Netolimoje ateityje planuojama įrengti pakabinamą, vadinamąjį „beždžionių“ tiltą per Šventosios upę, taip pat nutiesti 10 km dviračių taką, kuriuo būtų galima atvažiuoti iš Anykščių, aplankyti Puntuką, pereiti medžių lajų taką ir kita Šventosios upės puse vėl grįžti į Anykščius.
