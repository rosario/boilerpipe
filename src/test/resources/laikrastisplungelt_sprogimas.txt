Liepos 23 dieną, apie 11.30 val., Plungės priešgaisrinei gelbėjimo tarnybai pranešta, kad Plateliuose, vasaros virtuvėje, įvyko sprogimas, kurio metu sužalota garbaus amžiaus moteris. Nukentėjusiai plateliškei P. Š. (g. 1928 m.) prireikė medikų pagalbos – greitosios medicinos pagalbos automobiliu ji išgabenta į ligoninę. Gavusi pranešimą, kad Plateliuose sprogo dujinė viryklė ir yra sužalota moteris, Priešgaisrinė gelbėjimo tarnyba į įvykio vietą išsiuntė tris ekipažus – iš Plungės, Platelių ir Šateikių. Kartu išvažiavo medikų automobilis. Išsiaiškinta, kad P. Š. lauko virtuvėje ant dujinės viryklės gamino maistą. Pajutusi stiprų dujų kvapą, ji bandė jas užsukti, tačiau nesėkmingai. Tada sumanė bėgti į lauką, bet kaip tik tuo metu susikaupusios dujos nuo degančios viryklės sprogo. Driokstelėjo stipriai – sprogimo banga senutę išsviedė laukan, be to, išvirto pastato durys, mūrinė siena, išdužo langai. O įsiplieskusi ugnis apgadino patalpų sienas, lubas. Pasak ugniagesių, pirmasis į nelaimės vietą atskubėjo plateliškių ekipažas. Kadangi ugnies dar nebuvo daug, jie vieni užgesino gaisrą. Komandos iš Plungės ir Šateikių buvo atšauktos. Nukentėjusioji P. Š. skubiai išgabenta į Plungės ligoninę ir paguldyta į traumatologijos skyrių. Medikų teigimu, pacientės būklė vidutinio sunkumo. Moteriai diagnozuoti pirmojo ir antrojo laipsnių viršutinės kūno dalies nudegimai. Ugnis pažeidė 12–15 procentų odos, tačiau kvėpavimo takai nebuvo pažeisti, o tai, kaip tvirtino specialistai, svarbiausia. Senutė į ligoninę pateko sąmoninga, pervežti ją į kitą gydymo nebuvo būtinybės.
