Šiemet į trisdešimt ketvirtąjį kantri (country) muzikos festivalį „Piknik Country Mrągowo“ Mrongove nutariau vykti sužinojęs, kad jame dainuos Rosanne Cash – didžiojo Johny Casho dukra. Dar man labai knietėjo tenai nukakti, nes paskutinį kartą buvau maždaug prieš trylika ar net daugiau metų, o pirmą kartą ten nuvykau 1997-aisiais. Puikiai prisimenu šio renginio didybę, kai jį organizavo Lenkijos kantri muzikos profesorius Kornelijus Pacuda. Daug metų vyko kantri grupių konkursas, 1999 m. mano vadovaujama CBSB jame yra laimėjusi antrąją vietą, nusileisdama tik didžiajai Irinai Surinai iš Rusijos. Šiame konkurse kasmet dalyvaudavo pačios geriausios Europos kantri muzikos grupės, daugybė žvaigždžių iš JAV (tokių kaip Katty Mathea, Steve Warineris, Davidas Ballas, Chadas Brockas, George’as Hamiltonas IV ir V). Žinoma, ir šiandien išliko koncertai atstatytame amfiteatre, paradas miestelio gatvėmis, mugė, kurioje nuolat sukosi Cezario Makiewiczaus daina „Visi keliai veda į Mrongovą“, virtusi festivalio himnu, kelios koncertų vietos miestelio centre, šėlstantys gerbėjai, tačiau festivalis, žinoma pasikeitė, nors dabar iš lėto vėl atgauna pirmykštį pavidalą.

Lenkijoje kantri muzika yra populiari, tačiau šiame festivalyje, pasikeitus jo organizatoriams, buvo įsigalėjusi nuostata, kad vien kantri neužtenka ir reikia daugiau populiariausių roko, popmuzikos, estrados žvaigždžių. Dalis tos nuotaikos yra ir dabar. Dar atsirado įvairių socialinių, politinių, sveikatingumo ir kitų momentų. Net spaudos konferencija buvo surengta su grupe iš įkalinimo įstaigos „Paragraf 64“, kitoje kalbėta apie širdies transplantacijas.

Atsirado labiausiai festivaliui nusipelniusių žmonių autografų siena, kurioje yra įspausti didžiausių Lenkijos kantri muzikos asmenybių parašai. Čia jau puikuojasi ir Rosanne Cash autografas. Pradėti festivalį į sceną buvo pakviestas jo įkūrėjas Kornelijus Pacuda, nekilo jokių bėdų gaunant žurnalistų akreditacijas, nors spaudos konferencijų laikas visaip kilnotas. Žinoma, šiek tiek trūko organizatorių tikslumo ir kruopštumo sudarant programą, kontroliuojant pasirodymų trukmę. Taip ir nebuvo paskelbtas konkretus pasirodymų laikas. Ypač tai jautėsi pirmąją festivalio dieną, kai paskutinės į sceną įžengusios grupės, patys stipriausi tos dienos kolektyvai „Music Road Pilot“ iš Olandijos ir „Smythe and Taylor“ iš JAV, grojo daugiausiai šimtui klausytojų – buvo labai vėlu ir šalta, tad publika paprasčiausiai išsilakstė. Gerai, kad organizatoriams užteko drąsos pakviesti puikią Olandijos grupę pagroti dar ir antrą festivalio dieną. Šeštadienį nuo pat ryto gamta grasino audra. Vėjas lankstė medžius, kaupėsi lietus ir galų gale, likus pusvalandžiui iki koncerto pradžios, audra įsismarkavo, blyksėjo žaibai, trankėsi perkūnija, o lietus nesiliovė iki pat nakties. Koncertas vėlavo beveik pusantros valandos, tačiau publika kantriai laukė didžiosios festivalio žvaigždės – country, folk ir americana muzikos deivės Rosanne Cash. Ir tikrai, į sceną įžengė tikra žvaigždė. Jos balsas sodrus, gražus, dainos gerai žinomos, o sutuoktinis, taip pat „Grammy“ laimėtojas Johnas Leventhalis puikiai jai akomponavo gitara. Tokios muzikavimo kultūros ir įtaigos galėtų pasimokyti bet kurio žanro muzikai. Tai buvo tiesiog genialu.

Šiemet festivalyje išgirdome daug jaunų Lenkijos grupių ir solistų. Festivalio pradžioje Cezaris Makiewiczius su amerikiečiais „Smythe and Taylor“ atliko festivalio himnu virtusią savo dainą, o po jos išvydome labai jauną dainininkę Sarą Jaroszyk. Nors iš pradžių jaudinosi, vėliau gražaus balso savininkė susikaupė ir atliko keletą dainų iš pirmos savo plokštelės. Grupė „Pora Wiatru“ neišsiskyrė kažkuo labai individualiu, o po jos pasirodę „Boogie Boys“ nudžiugino dviem fortepijonais ir kokybiškai atlikta boogie woogie muzika, stipria energija ir gera nuotaika. Dar girdėjome kelias lenkiškas jaunimo grupes ir kantri žurnalisto bei žurnalo „Dyližans“ redaktoriaus Macieko Swiąteko sudarytą amerikietiškų kantri dainų programą, ją atliko Cezaris Makiewiczius, Alicja Boncol ir dainuojantis jaunimas. Apie pirmosios dienos pabaigą jau papasakojau. Liko ne daugiau kaip šimtas žmonių, daugiausia – pažįstami kantri gerbėjai ir muzikantai.

Antrą koncerto dieną, be didžiosios žvaigždės ir pakartotinai pasirodžiusių olandų, girdėjome dainininkę iš Naujosios Zelandijos Aly Cook ir dar kelias lenkų grupes: „Whiskey river“, „Wheel of Steel“, „Power Grass“. Bet labiausiai nudžiugino ir nustebino man dar negirdėta puiki Lenkijos grupė „Jo and Lazy Fellow“ su stebėtinai stipria dainininke Joanna Knitter ir gitaros virtuozu Piotru Augustynowicziumi. Girdėjome jaunatviškai atliktus kantri muzikos standartus ir kelias savos kūrybos dainas.

Trečios dienos koncerte grojo daug nepažįstamų grupių, menkai primenančių kantri muziką, ir vieninteliai užsieniečiai „Nieznani“ iš Slovakijos. Labiausiai nustebino roko veteranų „Oddzial Zamknienty“ ir „Džem“ dalyvavimas festivalyje. Puikiai žinau ir gerbiu šias grupes, bet...

Didžiausia festivalio trečios dienos atrakcija tapo paradas, kuriame kaip visuomet dalyvavo šimtai senovinių automobilių, motociklų, žirgų, pučiamųjų instrumentų orkestras ir daugybė western kultūros gerbėjų. Dar džiugino tai, kad pasisekė gyventi labai gražiame viešbutyje „ToTu“, pro kambario langą ir iš balkonėlio matyti už dvidešimties metrų tyvuliuojantį Čoso ežerą. Ir svarbiausia, kad tas viešbutis nuo scenos ne daugiau nei šimtas metrų. Šiaip ar taip, gavau viską, ko norėjau.
