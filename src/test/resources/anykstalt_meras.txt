Meras Kęstutis Tubis tikina, kad net trinkelėmis užklojus užlygintą tranšėją, kurioje rasti žmogaus palaikai, „procesas dar nėra pabaigtas“.

Į policijos raštą atsakė
po mėnesio
Teismo medicinos ekspertai pagal kaukolę nustatė, jog tai, apytiksliai prieš 50 metų palaidotas vyras. Kaukolė yra sveika, tad, jei tas žmogus, buvo Achilo giminaitis ir jį buvo įmanomą užmušti tik per galvą, reiškia, jis mirė savo mirtimi.
Birželio 19-ąją Anykščių rajono policijos komisariato pareigūnai parašė Anykščių rajono savivaldybės administracijai raštą, kuriuo paprašė inicijuoti likusios palaikų dalies iškasimą. Praėjus beveik mėnesiui, liepos 16-ąją, savivaldybės administracijos direktorė Veneta Veršulytė pasirašė atsakymą policijos komisariatui. Tiksliau, pasirašė ne atsakymą, o pageidavimą (reikalavimą) – pateikti savivaldybei teismo medicinos ekspertų atlikto kaukolės tyrimo išvadas.
Per tą mėnesį, kol valdininkai mąstė, ką atrašyti Anykščių policijos komisariatui, prie likusių griaučių buvo padėtas šilumos trasos vamzdis. (Darbininkai groteskiškai juokavo, kad suvirintojas jungdamas vamzdžius, turėjo gultis tokia pat poza kaip guli numirėlis, tik judviejų kūnai buvo skirtingose vamzdžio pusėse). Paskui tranšėja buvo užlyginta, o šiomis dienomis suklotos ir trinkelės. Žodžiu, kapo aplinka jau sutvarkyta...
Tačiau, V.Veršulytė „Anykštai“ sakė, kad savivaldybė turi ketinimų griaučius iškasti ir kartu su kaukole palaidoti. Teismo medicinos ekspertų išvados, kurių savivaldybė prašo policijos, pasak direktorės, reikalingos neva tam, kad savivaldybė galėtų priimti tinkamą sprendimą.
„Jei ekspertai nustatė, kad tai prieš 50 metų palaidotas vyras, kurio kaukolė sveika – kasite iš kairės į dešinę, o jei moteris su pažeista kaukolę – iš dešinės į kairę?“ – paklausėme direktorės. Ji sutiko, kad logikos spragų galima įžvelgti, bet teigė, kad kur susirašinėjimo logika paslėpta, reikėtų klausti jos pavaduotojo Sauliaus Rasalo. Pasak V.Veršulytės, ji tik pasirašiusi raštą, o pačią problemą nagrinėjo jos pavaduotojas, mat direktorė tik šią savaitę grįžo po atostogų.

Meras įdėmiai skaito „Rieves“
Anykščių rajono meras Kęstutis Tubis išgirdęs „Anykštos“ žurnalisto klausimą apie griaučius, išsidavė, kad labai įdėmiai skaito mūsų laikraštį. „Jūs „Rievėse“ parašėte savo nuomonę, kad aš blogas politikas, kad kūną padalinau į dvi dalis. Kam dar klausiate?“ – į klausimą klausimu atsakė meras.  K.Tubis aiškino, kad „procesas dar nėra pabaigtas“ (o kas dėl to ginčijasi?), nes nėra policijos atsakymo.
Nesupratau, kokio policijos atsakymo buvusiam aukštam policijos pareigūnui reikia ir bandžiau aiškinti, jog Anykščių rajono Kriminalinės policijos skyriaus viršininkė Aušra Staškevičienė (su ja K.Tubis kurį laiką drauge vadovavo Anykščių policijos komisariatui), „Anykštai“ sakė, kad yra atvirkščiai –  policija nesulaukia savivaldybės atsakymo į pareigūnų raštą. Bet meras teigė, kad iki jo joks policijos raštas neatėjęs.
Vėliau, kalbantis su kitais valdininkais paaiškėjo, kad meras liepos 15-ąją „Anykštai“ kalbėjo apie dar negautą atsakymą į liepos 16-ąją savivaldybės direktorės V.Veršulytės pasirašytą raštą  - prašymą pateikti teismo medicinos ekspertų atlikto kaukolės tyrimo išvadas.

Kaltino paveldosaugininkus
Merui patariant žurnalistui remtis savo „Rievėmis“, o administracijos direktorei nurodžius, kad situaciją logiškai paaiškinti gali nebent jos pavaduotojas Saulius Rasalas, paskambinau ir pastarajam.
S.Rasalas dėstė, kad nėra reglamentuotos iškastų griaučių perlaidojimo tvarkos ir kad jeigu bus nuspręsta iškasti trinkelių šaligatviu papuošto numirėlio tokiame stilizuotame kape likusią kūno dalį – trinkelių ardyti nereikės. Tik asfalte bus išpjauta skylė...
Į magiškąjį klausimą, kodėl savivaldybė neinicijavo griaučių iškasimo, kol buvo atvira tranšėja ir nebuvo jokių trinkelių, S.Rasalas atsakė, kad norint atlikti griaučių iškasimo procedūrą reikia ... teismo medicinos ekspertų atliktų kaukolės tyrimo išvadų.
Valdininkų vieningas kalbėjimas apie teismo medicinos ekspertų atliktą kaukolės tyrimo išvadų sąsajas su griaučių iškasimu, yra akivaizdžiai absurdiškas, todėl S.Rasalas pateikė pakankamai logišką variantą. Pasak jo, šios išvados reikalingos ne savivaldybei (neva joje dirba protingi žmonės – aut. past.), o valstybinėms institucijoms. Nelabai noriai S.Rasalas atskleidė, kad ta valstybinė institucija, kuri reikalauja teismo medicinos ekspertų išvadų, yra Kultūros paveldo departamento, Utenos skyrius.
Svarbu, ar kaukolė buvo vieniša
Atliekant globalų tyrimą teko skambinti ir Kultūros paveldo departamento Utenos skyriaus vedėjui  Arūnui Giraičiui. Jis sakė, telefonu kalbėjosi su S.Rasalu, bet jokių reikalavimų savivaldybės administracijai nepateikė.
„Aš tai nieko nereikalauju. Yra Palaikų perlaidojimo įstatymas“. – kalbėjo A.Giraitis. Jis dėstė, kad dabartinėje situacijoje apskritai paveldosaugininkams nėra ką veikti. Pasak A.Giraičio, jeigu jo tarnybai būtų buvę pranešta tuomet, kai buvo iškasta tranšėja, galbūt būtų buvę galima ieškoti paveldo, pagal radinius spręsti, ar nėra įsibrauta į senas kapines. Tiek paveldosaugininko A.Giraičio, tiek archeologo Gintauto Zabielos („Anykšta“ 2015 06 16 „Žmogaus griaučiai po asfaltu likti negali“) teigimu, jei atkasamos senosios kapinės, žmonių palaikai neturi būti judinami, o jeigu randamas atskirai palaidotas žmogus – jis perlaidojamas.
Tad, peršasi vienintelė logiška išvada, jog Anykščių savivaldybės vadovams trūksta duomenų - šalia „Anykščių vyno“ gamyklos rasti žmogaus palaikai yra vieniši ar jie bandė amžiams ilsėtis drauge su kitais palaidotaisiais. (Bet kuriuo atveju, amžinas palaidoto žmogaus poilsis buvo nevykęs.) Išeitų taip, jog jei teismo medicinos ekspertai nustatė, kad kaukolė paimta iš kapų – griaučiai bus atkasti ir padėti šalia kūno, o jei paaiškėjo, kad kaukolė yra vienišo palaidoto asmens – tada bus iškasti ir griaučiai, ir „sukomplektuotas“ žmogus palaidotas kapinėse.
Bėda tik ta, kad net ir policijos pareigūnai vargu, ar beprivers prieš 50 metų palaidoto žmogaus kaukolę duoti parodymus apie šalia jos palaidotus, ar nepalaidotus asmenis.
Kaukoles po metų naikina
Pasak A.Staškevičienės, teismo medicinos ekspertai ištirtas žmonių kaukoles saugo vienerius metus – paskui kaukolės, paprasčiausiai yra sunaikinamos. Anykščių valdžia, matyt, jaučia, kad per metus sprendimui, kaip elgtis su žmogaus palaikais, gali nesubręsti, todėl policijos paprašė kaukolę kol kas pasaugoti...
Kas svarbiau: garbė ar
trinkelės
Portale anyksta.lt išspausdinus informaciją, jog palaikų radimo vieta jau baigiama tvarkyti ir uždengiama trinkelėmis, istorikas Mindaugas Nefas žurnalistui parašė laišką, kuriame tikslinosi, ar jis teisingai supratęs esmę. Na, sunku patikėti, kad žmogaus kūną be logiškos priežasties, kažkas gali imtis dalinti į dalis, juolab, kad meras K.Tubis „Anykštai“ jau prieš trejetą savaičių pareiškė, kad „griaučiai bus iškasti ir tinkamai palaidoti“. M.Nefą patikinau, kad rašydamas apie trinkeles ir kaukolę buvau blaivus bei paprašiau jo komentaro.
„Manau, jog buvo pasielgta nusižengiant ne tik moralei, bet ir archeologijos mokslui. Teko dėl šio atvejo kalbėtis su archeologais, jie stebėjosi dėl tokio makabriško elgesio. Iš kitos pusės, mūsų meras žadėjęs šiais palaikais pasirūpinti, pasirodo, pamelavo ir nieko nepadarė. Tad štai kokia darbų pradžia. Geras pavyzdys būtų nesenas įvykis prie Šiaulių, kai buvo sustabdytos didžiulės statybos dėl rastų žmonių palaikų ir iškilo pavojus dėl ES pinigų netekimo. Tačiau buvo pasielgta žmogiškai ir kultūringai: atkasti visi toje vietoje buvę palaikai, kurie bus ištirti, galbūt pavyks juos identifikuoti ir garbingai perlaidoti. O Anykščiuose, šiuo atveju, jokios garbės, tik trinkelės...“ – „Anykštai“ atsakė istorikas, doktorantas M.Nefas.
Tiesa, „liudininkų parodymai“ byloja, kad garbė jiems galbūt yra svarbi, tik kol negavo medicinos ekspertų išvadų, neapsisprendžia kaip su ta savo garbe elgtis...
