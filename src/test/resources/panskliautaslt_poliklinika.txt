Štai ir išaiškėjo buvusio Panevėžio savivaldybės administracijos direktoriaus Vitalijaus Žiurlio taip kruopščiai saugota paslaptis. „Panevėžio rytui“ pavyko išsiaiškinti, kad eksvaldininkas įsidarbino rajono poliklinikoje ir gavo visiškai šviežiai rajono tarybos patvirtintas aukštas pareigas. Liko neišaiškinta tik dar viena paslaptis – kiekgi algos gauna šis naujai iškeptas funkcionierius.

Darbo biržoje ilgai nevargo

Panevėžio rajono poliklinikoje jau bemaž mėnuo kartu su rajono mero ir vicemero žmonomis darbuojasi ir buvęs rajono savivaldybės administracijos direktorius, buvęs socialdemokratas V.Žiurlys.

Po savivaldybių rinkimų socialdemokratams patyrus fiasko kelias partijas pakeitęs 59 metų V.Žiurlys neteko svarbaus posto ir kuriam laikui gyveno iš solidžios išeitinės kompensacijos.

Kai tik sukako terminas stoti į darbo biržą, V.Žiurlys su bedarbiais ilgai nesikankino – šmukšt ir įsitaisė vienoje iš didžiausių rajono savivaldybės įstaigų – rajono poliklinikoje, nors su sveikatos apsauga ilgametis valdininkas, buvęs sovietinis partinis darbuotojas iki šiol reikalų tarsi ir neturėjo.

Išsilavinimas jo taip pat su tuo tarsi neturi nieko bendra – V.Žiurlys sovietmečiu yra baigęs žemės ūkio akademiją.

Nauja kėdė – neatsitiktinai?

Naujosios V.Žiurlio pareigos skamba gana mįslingai – poliklinikos vadovybės atstovas kokybei. Iki šio pavasario tokių pareigų poliklinikoje nebuvo, kaip kai kurie politikai įtaria, jos galėjo būti sukurtos specialiai V.Žiurliui.

Panevėžio rajono savivaldybės taryba šią pareigybę patvirtino gegužės pradžioje, kai V.Žiurlys jau buvo bedarbis. Poliklinika neskubėjo priimti naujo darbuotojo, tik po mėnesio pradėjo jo ieškoti.

Taip jau esą sutapo, kad V.Žiurliui tuo metu baigėsi visi finansavimo šaltiniai ir jam reikėjo skubiai ieškoti darbo, stoti į darbo biržos bedarbių eiles.

Taip jau stebuklingai sutapo, kad darbą jam pasiūlė rajono poliklinika. Tvarkingai – per darbo biržą.

Darbovietę įnirtingai slėpė

Apie darbo paieškas V.Žiurlio teiravomės kelis kartus.

Valdininkas buvo atleistas balandį, mero Povilo Žagunio inauguracijos metu. Tuomet rajono galva garsiai apgailestavo, kad susiklostė tokia politinė situacija ir reikia atsisakyti gero darbuotojo. V.Žiurlys tada sakė nežinantis, ką dirbs.

Kai prievartinės eksvaldininko V.Žiurlio atostogos įpusėjo, jis korespondentei sakė darbo dar neieškantis ir pasiūlymų jokių negavęs, tik kreipęsis į Valstybės tarnybos departamentą, gal bus atkurtas jo valstybės tarnautojo statusas ir pasiūlyta kokia vieta.

Kai jau baigėsi išeitinės kompensacijos mokėjimo terminas, V.Žiurlys pasidžiaugė gavęs darbą.

Jis tikino darbą radęs per darbo biržą, tačiau kategoriškai atsisakė pasakyti, kuo ir kur dirba, vis kartojo, kad esąs nebe valstybės tarnautojas, tad gali nesakyti.

Alga – taip pat paslaptis

Korespondentei susisiekus su V.Žiurliu dabartinio jo darbo telefonu, jis akivaizdžiai susinervino ir pakartojo, kad esą neturįs teisės aiškinti, kur įsidarbino, nes jis nebėra valstybės tarnautojas.

„Jokio spektaklio čia nėra. Baigėsi išeitinė, įstojau į darbo biržą ir man paskambino darbo biržos specialistė, pranešė, kad yra darbo vieta“, – sakė V.Žiurlys ir pokalbį baigė nė neatsisveikinęs.

Kiek gauna atlyginimo, jis nesutiko pasakyti.

Esą irgi neprivalantis to daryti.

Ką dirbs – sunku suprasti

Rajono poliklinikos direktorė Irena Janušonienė su korespondente sutiko bendrauti tik raštu.

„Birželio 18 dieną pateikėme informaciją darbo biržai apie laisvą darbo vietą. Vadovybės atstovu kokybei V.Žiurlys pradėjo dirbti nuo birželio 29 dienos“, – parašė I.Janušonienė.

Šiai darbo vietai konkursas nebuvo skelbtas. Pasak I.Janušonienės, konkurso skelbti čia nereikėjo – poliklinika pasinaudojo tam palankiu įstatymu.

Naujosios pareigos esą buvusios reikalingos tam, kad būtų, anot poliklinikos vadovės, „plečiama kokybės vadybos sistemos apimtis, dirbama su įstaigos teisės aktais, mokomi, konsultuojami darbuotojai įstaigos kokybės vadybos klausimais“.

Rajono poliklinikoje V.Žiurlys buvo įdarbintas pagal darbo sutartį, ne kaip valstybės tarnautojas.

Atsakydama į klausimą, kiek V.Žiurlys gauna algos, I.Janušonienė taip pat pasinaudojo įstatymu – tai esanti konfidenciali informacija, ji teikiama tik darbuotojui sutikus.

O kas gali paneigti?

Panevėžio rajono tarybos narė, Panevėžio palaikomojo gydymo ir slaugos ligoninės direktorė Violeta Grigienė sakė, kad jau tvirtinant naują rajono poliklinikos pareigybę jai buvo kilęs klausimas, kas gi čia bus įdarbintas. Tačiau ji sakė nė nesapnavusi, kad V.Žiurlys galėtų įsidarbinti sveikatos priežiūros įstaigoje.

Politikė labai suabejojo, ar ekonomistui tinkama vieta dirbti sveikatos priežiūros įstaigoje.

„O kas gali paneigti, kad viskas čia buvo nesurežisuota? Dėl to iškyla abejonė mūsų politikų morale ir etika. Nors sakoma, kad politika yra visuomenės atspindys, bet abejoju, kad mūsų visuomenė yra tokia be moralės“, – kalbėjo V.Grigienė.

Baigdama pašnekovė palinkėjo V.Žiurliui sėkmės. Jos nuomone, jam ten bus nemažai darbo, nes problemų dėl sveikatos priežiūros kokybės poliklinikoje tikrai yra daug.

„Bet jeigu jis jau ten dirba, manau, problemų dėl rajono poliklinikos darbo taryba nebespręs, nes viskas bus „super“ kokybiška“, – nusijuokė V.Grigienė.

Kam beprasmis konkursas

Tuo metu, kai poliklinikos direktore itin skandalingai tapo I.Janušonienė, buvo ne vienas skandalas ir dėl keisto kitų darbuotojų įdarbinimo. Rentgeno laborantės darbą gavo direktorės vyro sesuo.

Neaiškus konkursas Panevėžio rajono poliklinikoje vyko prieš ketverius metus, kai I.Janušonienės pavaduotoju ūkio reikalams tapo Saulius Imbrasas. Išėjus buvusiai pavaduotojai, po kelių dienų jos vietą užėmė S.Imbrasas.

Dar po poros savaičių buvo paskelbtas konkursas jau užimtoms pareigoms eiti. Darbuotojai juokėsi, kad prieš pat konkursą S.Imbrasas buvo įdarbintas tam, kad kiti suprastų, jog dalyvavimas konkurse yra beprasmis. Prognozės pasitvirtino – pavaduotojo konkurse dalyvavo vienintelis S.Imbrasas ir konkursą laimėjo.

I.Janušonienė tada tikino, kad pavaldinys nėra jos giminė ar geras pažįstamas.

Prieš porą metų rajono poliklinikoje buvo atsiradęs ir Seimo nario Antano Matulo sūnus, Pasvalio rajono tarybos narys Vismantas Matulas. Čia jis buvo įdarbintas vidaus medicininio audito grupės vadovo pavaduotoju. Jaunas vyras kasdien dirbo po dvi valandas, tačiau dauguma tikino jo nė akyse nematę. Net vietos kabinete jis neturėjo.

Anot I.Janušonienės, poliklinika siekė įdiegti įstaigos valdymo kokybės sistemą ir V.Matulas buvo reikalingas įvertinti joje atliekamas kokybės valdymo ir kontrolės procedūras, aktualią dokumentaciją ir pateikti išvadas. Jis buvęs įdarbintas terminuotai trims mėnesiams pagal nuotolinio darbo sutartį.

Panevėžio rajono poliklinikoje slaugytojomis dirba rajono mero P.Žagunio žmona Virginija, vicemero Antano Pociaus žmona Vilma, V.Žiurlio sesuo Danguolė, tad oponentai mano, kad rajono vadovai ir dėl to yra maloningi šiai įstaigai, nors jie patys tai ir neigia.

Ar prie V.Žiurlio įdarbinimo bent žodeliu galėjo prisidėti meras P.Žagunis, sužinoti nepavyko – jo mobilusis telefonas vakar buvo išjungtas.

Šmėžuoja skandalingoji „Limeta“

Kaip jau ne kartą rašėme, I.Janušonienės brolis Kęstutis Kutkauskas yra žinomos šalyje „Limetos“ bendrovės akcininkas ir valdybos pirmininkas.

Bendrovė prekiauja ne bet kuo, o įvairia medicinos įranga, technika, reikmenimis, taip pat teikia jos aptarnavimo, priežiūros ir remonto paslaugas, taigi pagrindiniai „Limetos“ klientai – medicinos įstaigos, tarp jų ir poliklinikos.

„Limeta“ teisėsaugos ir specialiųjų tarnybų akiratyje buvo atsidūrusi ne kartą. Dėl Sveikatos apsaugos ministerijos milijoninių sandorių su „Limeta“ areštinėje prieš dešimtmetį buvo atsidūręs ministerijai vadovavęs Konstantinas Romualdas Dobrovolskas, ministerijos valstybės sekretorius Vidmantas Jonas Žilinskas, Europos Sąjungos investicijų ir sveikatos programų skyriaus vyriausiasis specialistas Arūnas Sekonas bei buvęs parlamentaras ir tuometis „Limetos“ generalinis direktorius Vidmantas Zimnickas, vienu metu pretendavęs ir į Panevėžio merus.

Skandalas dėl sandorių su „Limeta“ buvo kilęs ir tada, kai ministerijai vadovavo panevėžietis konservatorius Raimundas Alekna. Tuomet per šią bendrovę buvo ketinama įsigyti net 100 čekiškų rentgeno aparatų už 10 mln. JAV dolerių. Tačiau sandoris neįvyko, nes neva paaiškėjo, kad tie aparatai morališkai pasenę ir netinkami naudoti.

Tačiau skandalai buvo numarinti, bylos subliuško. Jie nesutrukdė „Limetai“ klestėti ir toliau laimėti milijoninių konkursų parduodant medicinos įrangą.

Būtent jau gerokai po šių skandalų Panevėžio poliklinikos vadove tapo paprasta slaugos ligoninės buhalterė, K.Kutkausko sesuo I.Janušonienė. Ji laimėjo skelbtą konkursą ir Panevėžio rajono valdančiajai daugumai su meru P.Žaguniu priešakyje ji pasirodė esanti tinkama eiti šias pareigas, nors opozicija ir labai priešinosi tam, baksnojo į akivaizdžius giminystės ryšius.

Vilniuje vienos poliklinikos vadove tapo K.Kutkausko žmona.

I.Janušonienei tapus Panevėžio rajono poliklinikos vadove, įstaiga ėmė dar aktyviau pirkti įrangą ir kitas paslaugas iš „Limetos“. Kartą I.Janušonienė buvo nubausta už tai, kad nenusišalino nuo šių pirkimų. Dabar jau už tuos pirkimus atsakingas kitas jos pavaldinys.
