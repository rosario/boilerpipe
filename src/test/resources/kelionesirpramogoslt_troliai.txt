Tingiai ar aktyviai, saulėje ar gaiviame pavėsyje, smėlis ar sniegas – dažnos dilemos, kylančios planuojant idealias atostogas. Į kelionę nusprendus vykti su vaikais, pasirinkimų ratą tenka dar labiau susiaurinti, tačiau ką daryti, kad atostogomis pasimėgauti galėtų ir suaugusieji?I Norvegiją su šeima2 Oficialus kelionių Norvegijoje gidas visitnorway.com lengvina kelionę planuojančių tėvų dalią ir dalijasi 7 vietomis, kurias būtina aplankyti fiordais ir pasakomis apie trolius garsėjančioje šalyje.
Zoologijos sodas ir pramogų parkas Kristiansand mieste. Šis parkas – viena dažniausiai turistų lankomų vietų, įsikūręs 150 hektarų plote. Gyvūnai čia gyvena ir vaikščioja laisvai – nėra uždaryti narvuose ar prirakinti, todėl vaikams bus ypač smagu iš arti pamatyti ir prisiliesti prie laukinės gamtos atstovų, pavyzdžiui, raudonosios pandos, kurios rūšiai, deja, gresia išnykimas. Tėčius sužavės ir kitas miestelio lankytinas objektas – patrankų muziejus.Moviko forte įsikūrusiame muziejuje eksponuojama antroji pagal dydį pasaulyje patranka, kurios ilgis – 20 metrų, svoris – 337 tonos, o šūvis skrieja daugiau nei 50 kilometrų!Geiranger
„Septynios seserys“ ir Geiranger fiordas. Legendos byloja, kad stulbinančio grožio krioklys – tai vikingas, išvykęs į pasaulį ieškoti sau žmonos. Keliaudamas jis sutiko net septynias gražuoles seseris, tad iš sielvarto ir negalėjimo išsirinkti vienos nuotakos, ilgainiui sustingo ir virto kriokliu. Kitame fiordo krante lygiai taip pat sustingo ir visos seserys. Šis krioklys neretai laikomas gražiausiu visoje Norvegijoje. Norint išvysti kvapą gniaužiančius vaizdus, reikia plaukti keltu, kuriame grožėtis stačiomis uolėtomis pakrantėmis ir srūvančiais kriokliais, nusidriekusiais palei Geiranger fiordą, bus ypač patogu.
Kongsberg sidabro kasyklos.300 metų kalnakasių kojų trepsenimą girdėjusi sidabro kasykla yra atvira lankytojams, norintiems susipažinti su sidabro kasybos subtilybėmis. Giliausia kasyklų vieta, siekianti net 1000 metrų po žeme, veikė iki pat 1958 metų. Turistus po kasyklą vedžiojantis „trolis“, ant galvų užmaukšlinti šalmai ir pašnekesių tildymai, kad nebūtų prižadintos kalnuose miegančios piktosios dvasios, įspūdį paliks bet kokio amžiaus vaikams. Kongsberg miestelyje yra įsikūręs ir Norvegijos kalnakasybos bei Norvegijos Karališkosios monetų kalyklos muziejai.I Norvegiją su šeima
Tusenfryd nuotykių parkas.Didžiausias Norvegijoje nuotykių parkas garsėja linksmaisiais kalneliais, kurie įvardijami kaip vieni įspūdingiausių ir greičiausių visoje Skandinavijoje. Iš viso parke veikia daugiau nei 30 atrakcionų, yra vandens parkas, daugiau nei 20 restoranų ir speciali žaidimų aikštė mažiesiems. Ieškantiems iššūkių, gidas siūlo užsukti į atrakcioną „Speed Monster“ (liet. greičio monstras), kuriame per dvi sekundes pasiekiamas 90 kilometrų per valandą greitis. Tokio greičio per trumpą laiką neišvysto net šiuolaikiniai Formulė-1 lenktyniniai automobiliai.Northern Lights
Šiaurės pašvaistė. Reiškinys, būdingas Šiaurės pusrutulio poliariniam regionui, abejingų nepalieka. Pašvaistė matoma naktį ir įprastai spindi žalsva, žydra, geltona bei violetine spalvomis. Dažniausiai šiais vaizdiniais vykstama grožėtis į Tromso ir Nordkapp miestus. Tromso, pramintas „Šiaurės Paryžiumi“, laikomas Arkties sostine, kurioje rengiami pašvaistės festivaliai, o vietiniai samiai organizuoja pramogas su šunų ar elnių kinkiniais.
Atlanto vandenyno parkas (Alesund akvariumas). Vieną didžiausių sūraus vandens akvariumų šiaurės Europoje galima rasti netoli miestelio Alesund centro, greta Atlanto vandenyno. Vaikai šiame parke gali ne tik pamatyti jūrų velnių, aštuonkojų, omarų ir kitų įvairiausių, net negirdėtų pavadinimų vandens sutvėrimų, bet ir patys pabandyti specialiuose baseinuose pažvejoti krabų. Besibaiminantys šių vėžių, gali padėti atvirame baseine pamaitinti neplėšrias žuvis ar pingvinus. Parkas įsikūręs vaizdingoje vietoje, kurioje gausu pėsčiųjų takų, įvairių paminklų, žvejybos vietų ir paplūdimių.
Geležinkelio linija Flam. Pasigrožėti nuostabiais kalnais ir fiordais važinėjant traukiniu – maloni pramoga ir suaugusiesiems, ir vaikams. Geležinkelio linija tęsiasi 20 kilometrų – kelionė prasideda Myrdal ir leidžiamasi iki Flam stoties, įsikūrusios greta Aurlund fiordo. Traukinys trumpam sustoja greta Kjosfossen krioklio, kuriame galima stebėti, kaip gaminama energija – krioklys jos pagamina tiek, kad užtenka visai Flam geležinkelio linijai!
