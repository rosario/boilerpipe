Kasmet mamoms, auginančioms paauglius ir vaikus iki penkerių metų, tenka rūpintis ir pergyventi dėl kiekvieno rimtesnio peršalimo, primenančio gripą. Jos nežino, ar tai nėra meningokokinė infekcija, kuri per 24 valandas gali ne tik išvystyti negalią, bet ir nusinešti gyvybę. Kūdikiai bei vaikai iki penkerių metų turi didžiausią riziką susirgti šia liga. Meningokokinės infekcijos atvejų dažnai pasitaiko ir tarp paauglių bei žmonių iki 25 metų.

Sunkiai diagnozuojama, greitai progresuojanti liga
Lietuvoje meningokokine infekcija kasmet užsikrečia vis daugiau žmonių, mirštamumas viršija 10 proc.
„Žiniasklaidoje pastebėdama naujas istorijas apie meningokokinę infekciją ir jos baisias pasekmes, ėmiau nerimauti dėl kiekvieno vaikų karščiavimo. O jeigu čia ne gripas?“, - nerimu dalijasi Rasa, dviejų vaikų mama iš Vilniaus.*
„Nors medicina ir jos galimybės smarkiai žengia pirmyn, tačiau susidūrus su konkrečiu atveju, dilema, ar tai eilinis gripas, ar meningokokinė infekcija vis dar išlieka. Net ypatingai savo vaikus stebinčios mamos gali nepamatyti šios ligos požymių. Nustatyti šią infekciją ankstyvojoje stadijoje sudėtinga. Taip yra, nes specifiniai infekcijos simptomai, kaip kaklo sustingimas ar išbėrimas, pasirodo palyginus vėlai – tik praėjus  13-22 valandoms nuo ligos pradžios. Meningokokinė infekcija yra staigi ir agresyvi liga, kurios pagrindinis taikinys – kūdikiai ir paaugliai“, – komentuoja infektologė daktarė Daiva Radzišauskienė.
Pasaulio sveikatos organizacijos duomenimis, apie 10 proc. žmonių, užsikrėtusių meningokokine infekcija miršta net tada, kai liga diagnozuojama ir gydyti pradedama anksti ir tinkamai. Vieną iš penkių susirgusių, bet išgyvenusių, visą gyvenimą vargina sunkūs ligos padariniai, pavyzdžiui, smegenų pažeidimas, mokymosi sutrikimai, klausos praradimas arba galūnių netekimas.

Kaip apsisaugoti
Daugiausiai meningokokinės infekcijos atvejų pasaulyje sukelia penkios pagrindinės meningokokų grupės: A, B, C, W-135 ir Y. Turima vakcinų, kuriomis galima apsisaugoti nuo A, C, W-135 ir Y grupių meningokokinių infekcijų, tačiau B grupės meningokokinė infekcija (sutrumpintai MenB) – pagrindinė bakterinio meningito priežastis išsivysčiusiose šalyse – tebėra opi  sveikatos problema, nes iki šiol nebuvo veiksmingos vakcinos.
Europos šalyse MenB sukelia apie 90 proc. vaikų  meningokokinės infekcijos atvejų. Išorinį šios bakterijos apvalkalą žmogaus imuninė sistema sunkiai atpažįsta, tad įprastais būdais sukurti vakcinos iki šiol nepavykdavo. Tik iššifravus B grupės meningokoko genetinę sandarą ir pritaikius naujus vakcinų kūrimo metodus, mokslininkams pavyko sukurti vakciną nuo šios grėsmingos ligos. Beveik 8 000 kūdikių, vaikų, paauglių ir suaugusiųjų dalyvavo klinikiniuose tyrimuose, kurie įrodė, kad naujoji vakcina gali padėti apsaugoti nuo šios pražūtingos ligos įvairaus amžiaus žmones, įskaitant kūdikius, kurie turi didelę riziką susirgti.
Anot gydytojos D. Radzišauskienės, Lietuvoje vyrauja B grupės meningokokinė infekcija nuo kurios iki šiol nebuvo galimybės apsisaugoti. „Tačiau šiandien žengtas pirmas žingsnis, kovojant su šia liga. Pasaulyje, o ir Lietuvoje, pristatyta plataus spektro B grupės meningokokų vakcina. Mūsų šalyje susirgimų meningokokine infekcija skaičius kasmet didėja, todėl galimybė nuo jos apsisaugoti pasiskiepijant – neabejotinai reikalinga“, – sako infektologė.

Tėvų sprendimas – skiepyti ar ne?
Meningokokinės infekcijos grėsmę rodo tai, kad dažniausiai meningokokine infekcija netikėtai užsikrečia iki tol buvę sveiki asmenys. Meningokokinę bakteriją žmonės lengvai perduoda vieni kitiems oro – lašeliniu būdu, pavyzdžiui, kosėdami, čiaudėdami ir per tiesioginį kontaktą.
„Viešojoje erdvėje aptarinėjami atvejai privertė susimąstyti ir ieškoti galimybių, kaip apsaugoti savo vaiką. Po išsamių diskusijų su gydytojais, nusprendžiau paskiepyti sūnų vakcina, kuri gali apsaugoti nuo B grupės meningokoko. Jei yra galimybė mano vaikui išvengti šios agresyvios ligos, turiu ja pasinaudoti“, - apie sprendimą paskiepyti dvejų metų gimtadienį minėsiantį sūnų pasakoja mama Agnė iš Utenos.
„Deja, dalis tėvų vis dar neretai į skiepus žiūri skeptiškai net neįsigilindami į ligos niuansus, jos galimas pasekmes“, – sako D. Radzišauskienė. Dažnai tėvai imasi veiksmų tik infekcijai palietus artimą pažįstamą ar perskaitę dar vieną straipsnį apie nukentėjusius nuo šios ligos.
„Mano vaikai paskiepyti, nes vien faktas, kad ši infekcija dažnai baigiasi mirtimi yra baisus. Nenoriu rizikuoti savo vaikų sveikata. Paskutinį tašką, nusprendžiant skiepyti vaikus ar ne, padėjo šį rudenį miręs bendradarbės vaikelis“, – pasakoja dviejų vaikų mama Rasa iš Vilniaus.
