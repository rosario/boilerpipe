2014 m. Visagino kultūros centre (Vilties g. 5) pradėtas kurti Visagino krašto muziejus. Iš Visagino viešosios bibliotekos ir Visagino miesto gyventojų buvo perimti istorinę vertę turintys fotoarchyvai, rašytinės vertybės, suvenyrų rinkinys, miesto raidą atspindintys eksponatai. Visagino kultūros centras turi patalpas, kur galima įrengti eksponatų saugyklą ir demonstruoti juos visuomenei, tačiau šias patalpas būtina suremontuoti. Taip pat būtina įrengti priešgaisrinės apsaugos signalizaciją, kad būtų galima pasikviesti iš kitų Lietuvos miestų muziejinių eksponatų kilnojamąsias parodas.
        Pradėta vykdyti muziejaus rinkinių apskaita, nuotraukos, skaidrės ir fotonegatyvai perkeliami į skaitmeninį formatą. Besikuriantis Visagino kultūros centro muziejus, turėdamas eksponatų, norėtų suteikti galimybę ateinančioms kartoms susipažinti su mūsų senelių, prosenelių buities rakandais. Todėl labai reikalinga Visagino miesto gyventoju pagalba, parama.
        Visagino miesto gyventojai kviečiami aktyviai prisidėti prie mūsų krašto muziejaus įkūrimo, tereikia muziejui paaukoti eksponatus, primenančius mūsų kašto istoriją. Eksponatai priimami kiekvieną darbo dieną nuo 8.00 val. iki 17.00 val. Visagino kultūros centre (Vilties g. 5). Visais su muziejumi susijusiais klausimais informacijos galima pasiteirauti telefonu 8 686 37524, el. paštu ceslovas.miksys@visaginokultura.lt.
        Tik visi kartu rūpindamiesi mūsų krašto praeitimi, įamžinsime atsiminimus ateities kartoms!
