Praėjusį šeštadienį Telšių rajono savivaldybės administracijos  direktorius Saulius Urbonas dalyvavo žuvusiųjų jūroje pagerbimo  ceremonijoje. Administracijos vadovas į Baltijos jūrą pakviestas plaukti  tuo pačiu laivu su LR Prezidente Dalia Grybauskaite, Premjeru Algirdu  Butkevičiumi ir kitais garbiais kviestiniais svečiais.

Žuvusiųjų jūroje pagerbimas — viena iš seniausių Jūros šventės  tradicijų. Kasmet iš keliasdešimties laivų į jūrą leidžiami vainikai  skiriami negrįžusiems iš jūros pagerbti.   Šeštadienį įvykusioje ceremonijoje dalyvavo 30 laivų. Rikiuotei vadovavo  Karinių jūrų pajėgų minų paieškos ir nukenksminimo laivas „Kuršis“.
Juo į  jūrą plaukė šalies Prezidentė Dalia Grybauskaitė, Premjeras Algirdas  Butkevičius, Telšių vyskupo augziliaras Linas Vodopjanovas OFM, Telšių  rajono savivaldybės administracijos direktorius Saulius Urbonas ir kai  kurių šalies savivaldybių bei įstaigų atstovai.
Vainikus į jūrą leido Karinių jūrų pajėgų įgula. Telšių rajono  savivaldybės pagarbą žuvusiems simbolizuojantį vainiką lydėjo  Administracijos direktorius Saulius Urbonas su sutuoktine Daiva.
