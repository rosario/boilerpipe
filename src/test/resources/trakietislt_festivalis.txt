Prancūzišką Užutrakio dvarą vėl užlieja romantiškos muzikos gūsiai. Šį sekmadienį, rugpjūčio 2 dieną, Baltojoje rūmų salėje koncertuoja fantastinę staigmeną parengęs duetas – pianistė Giedrė Muralytė-Eriksonė ir baritonas Romanas Kudriašovas.

Muzikos festivalis „Užutrakio vakarai“ ne tik dovanoja išskirtinai įdomų jų pasirodymą. Festivalyje atsitiks tai, kas neįtikima. Pirmąkart nuskambės Lietuvoje nežinomas ir  negirdėtas Roberto Schumanno vokalinis ciklas. Ar šiais laikais įmanoma atrasti tai, kas seniai sukurta? Pasirodo, taip.

Ir kas žino, jei ne  G. Muralytės-Eriksonės ir po pasaulio scenas keliaujančio R. Kudriašovo duetas, šio kūrinio ir nebūtų lemta išgirsti.

„Romanas, dirbdamas Hamburge, aptiko šį vokalinį ciklą, apie kurį Lietuvoje nebuvo girdėta.  Parodė man ir pasiūlė atlikti. Tai buvo didelis atradimas, kuriuo mes dabar su džiaugsmu dalijamės su publika“, – pasakojo pianistė G. Muralytė-Eriksonė.

Prieš metus susitikę „Sugrįžimų“ festivalyje, kuriuose koncertuoja po pasaulį išsibarstę Lietuvos muzikai, abu menininkai netruko surasti bendrą muzikinę kalbą. Pasak G. Muralytės-Eriksonės, abu pajuto, kad eina panašiu, nors ne pačiu lengviausiu keliu, siekia populiarinti ir mažiau atliekamų autorių kūrybą, skleisti  muzikinio švietimo idėjas.

Abu muzikus suartino ir išskirtinis susidomėjimas  britų kompozitoriaus Benjamino Britteno kūryba. Beje, šio kompozitoriaus muziką G. Muralytė-Eriksonė yra nagrinėjusi ir savo mokslinės veiklos darbuose. Taip gimė duetas – novatoriškas, kupinas ieškojimų bei atradimų  kūrybiškas tandemas. Jo parengtu įdomiu, netikėtu repertuaru jau turėjo progos gėrėtis Vilniaus ir Kauno publika, o „Užutrakio vakarų“ festivalyje nuskambės specialiai paruošta programa.

Joje skambės ne tik R. Schumnno, B, Britteno, bet ir S. Donaudy, G. Donizetti, G. Puccini  bei  kt. kompozitorių kūriniai. Romantikos kupini muzikos opusai, perteikiantys ir drugelių skraidymą, ir nelaimingos meilės kančias, pripildys baltą aristokratišką Užutrakio rūmų erdvę ir nuneš publiką į nerealaus grožio pasaulio erdves.

Pianistė G. Muralytė-Ericsonė be nuolatinio savo darbo Lietuvos muzikos ir teatro akademijoje, mokslinės veiklos, nuolat koncertuoja kaip solistė, koncertmeisterė ar kamerinių ansamblių narė Lietuvoje, Prancūzijoje, Italijoje, Graikijoje, Vokietijoje, Suomijoje.

Pianistės-koncertmeisterės repertuaras labai platus, tačiau daugiausiai gilinasi į B. Britteno vokalinę muziką, vokiečių romantikus bei šiuolaikinę skandinavų muziką.  Muzikė yra pelniusi tarptautinių konkursų apdovanojimų kaip atlikėja ir kaip dėstytoja.

Baritonas R. Kudriašovas birželį baigė studijas Velso tarptautinėje dainavimo akademijoje, prieš tai tai operinį dainavimą studijavo Lietuvos muzikos ir teatro akademijoje ir Hamburgo aukštosios muzikos ir teatro mokykloje.

R. Kudriašovas –  2011 m. Hamburgo V.A. Mocarto konkurso prizininkas, 2012 m. Elise-Meyer konkurso prizininkas. Jis nuolat dalyvauja Europos operos centro intensyviuose meistriškumo kursuose bei operų pastatymuose.

Po pasaulį keliaujantis talentingas dainininkas įgyta patirtimi, sumanymais dalijasi ir Lietuvoje. Tarp stažuočių, meistriškumo studijų atsiranda ir įdomios koncertinės veiklos gimtinėje. Duetas su pianiste G. Muralyte-Eriksone tapo dar vienu jo kūrybinės veiklos puslapiu.

Koncerto pradžia 19 val. Išsamesnė informacija www.uzutrakiovakarai.lt.
