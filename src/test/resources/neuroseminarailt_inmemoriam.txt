Su giliu liūdesiu pranešame, kad po sunkios ligos netekome "Neurologijos seminarų" įkūrėjo ir vyr. redaktoriaus, VUL Santariškių klinikų Neurologijos centro vadovo, Vilniaus universiteto Medicinos fakulteto Neurologijos ir neurochirurgijos klinikos vadovo profesoriaus Valmanto Budrio.
Dr. (HP), profesorius Valmantas Budrys 1983 m. baigė Vilniaus universiteto Medicinos fakultetą ir iki pat gyvenimo pabaigos išliko Vilniaus universiteto patriotu. Jis praėjo visus gydytojo ir mokslininko veiklos etapus: nuo Vidaus ligų klinikos aspiranto, asistento iki profesoriaus, jungtinės neurologijos ir neurochirurgijos klinikos vadovo. Neurologija buvo ir liko neatsiejama Profesoriaus gyvenimo dalis, jo nuopelnai šiai medicinos sričiai Lietuvoje yra neišmatuojami. Prof. Valmantas Budrys buvo Vilniaus universiteto Medicinos fakulteto Neurologijos ir neurochirurgijos klinikos vadovas; Vilniaus krašto vyr. neurologas, Lietuvos neurologų asociacijos prezidentas; Pasaulio neurologų federacijos ir Europos neurologijos akademijos atstovas Lietuvai; vieno pirmųjų Lietuvoje specializuoto mokslinio žurnalo “Neurologijos seminarai” steigėjas ir vyr. redaktorius. Jis ypatingai prisidėjo prie Lietuvos insulto asociacijos įkūrimo ir pirmąsias dvi kadencijas buvo jos prezidentas, daugelį metų buvo Europos komiteto išsėtinės sklerozės gydymui ir tyrimams tarybos nariu. Prof. Valmantas Budrys buvo Vilniaus klubo narys.

Sukauptą darbo patirtį bei žinias Profesorius iš visos širdies stengėsi perduoti medicinos studentams ir rezidentams, dėl to visų jų buvo be galo mėgstamas ir mylimas. Jis buvo vadovėlių „Klinikinė neurologija“ bei „Urgentinė neurologija“, „Neurologijos vadovas gydytojui praktikui“ sudarytojas ir mokslinis redaktorius, daugelį mokymo metodinių priemonių ir per 120 mokslinių straipsnių autorius ir bendraautorius, tradicinių Lietuvos neurologų vasaros mokyklų, rengiamų nuo 2003 m., įkvėpėjas ir pagrindinis organizatorius.

Nepaisant savo milžiniško užimtumo ir kolosalios organizacinės bei švietėjiškos veiklos, Profesorius visuomet pirmiausia liko gydytojas, kurio pirmutinė pareiga – nuoširdžiai padėti savo pacientams. Toks jis ir liks visam laikui mūsų širdyse.

„Mintis visada turi tęsinį“.
