Dvyliktoje, jau tradicine tapusioje Daugailių miestelio šventėje netrūko klegesio. Rengėjų buvo pagalvota apie pramogas tiek vaikams, tiek jaunimui, tiek vyresniems žmonėms. Ypač turtingas renginių buvo šeštadienis: meškeriotojų, krepšininkų, automobilių sprinto, stipruolių varžybos, Kaimiškas turgelis, kapelų „Daugailių berniokai“ ir „Bučkis“, Edmundo Kučinsko koncertai ir gegužinė su „Skylėta kepure“. Sekmadienį – Švč. Mergelės Marijos Škaplierinės atlaidai Daugailių Šv. Antano Paduviečio bažnyčioje ir „Angelų pievos“ 10-mečio bei bažnyčios 330 metų jubiliejaus minėjimas.

Šventę pradėjo jaunieji meškeriotojai – tvenkinyje prie Šv. Antano Paduviečio bažnyčios ankstyvą rytą penki varžovai užmetė meškeres. Visi penki neliko be laimikio: didžiausią žuvį, svėrusią 740 gramų, ištraukė Laimonas Gurklys. Kiek menkesnis laimikis atiteko Antanui Stripeikiui – jo žuvis svėrė 640 gramų, o mažiausia užkibusi žuvelė svėrė tik 3 gramus. Įdienojus miestelio ir aplinkinių kaimų vyrai rinkosi į Daugailių pagrindinės mokyklos sporto salę – vyko krepšinio turnyras 3 x 3. Jaunimas mėgsta sportuoti – turnyre dalyvavo net 9 komandos. Pavakare prasidėjo automobilių mėgėjų sprinto varžybos, kurias organizavo Utenos automobilių sporto klubas MGEAR. Šiais metais varžyboms buvo parinkta nauja 3 km ilgio trasa, puikiai matoma nuo Daugailių piliakalnio.

Tad sprinto gerbėjai būriavosi ant piliakalnio ir jo prieigose. Kaip pasakojo Utenos automobilių sporto klubo MGEAR prezidentas Gytis Barkauskas, sprinte dalyvavo 18 ekipažų iš Zarasų, Utenos, Rokiškio ir, žinoma, Daugailių. Rungtyniavo trijų klasių automobiliai: priekiniais, galiniais ir visais ratais varomi. Priekiniais ratais varomų automobilių klasėje 1 vietą laimėjo Mantas Meduneckis, 2 – daugailiškis Dalius Šeikis, 3 – Paulius Baltrukėnas iš Rokiškio. Galiniais ratais varomų automobilių klasėje prizines vietas pasidalino Anatolijus Andrejevas iš Zarasų, Šarūnas Jonelis iš Utenos ir Arvydas Gražys iš Užpalių.

Visais ratais varomų automobilių klasėje pirmavo Nerijus Kutka iš Utenos, nedaug atsiliko Raimondas Mecelica ir Svajūnas Nazarovas. Du ekipažai dėl techninių gedimų nebaigė varžybų.

Šventės atidarymas – naujoje poilsio zonoje

Popietę miestelio poilsio zonoje šalia bažnyčios vis daugėjo žmonių – artėjo šventės atidarymas. Kaimiško turgelio pardavėjai sulaukė vis daugiau pirkėjų. Jų laukė galybė saldumynų, sūriai ir medus, žuvys, kanapių produktai, kvepėjo kepami šašlykai, viliojo medinės pasagos ir šaukštai, skrybėlės ir skarelės bei viena populiariausių prekių – vaikiški žaislai.

„Jauti, kad tave šaukia gimtoji žemė, laukia, ilgisi, ir niekur nuo šito jausmo nepabėgsi“, – visus suvažiavusius į 12-ąją, jau tradicine tapusią Daugailių miestelio ir kraštiečių šventę, sveikino šventės vedėjas Antanas Laurinkevičius.

Miestelio infrastruktūros tvarkymo darbai artėja prie pabaigos, poilsio zonoje įrengta scena. „Švęsti jau galima“, – šmaikštavo vedėjas, kviesdamas oficialiai perkirpti juostelę tris to nusipelniusius žmones: merą Alvydą Katiną, seniūnę Giedrę Eimutienę ir darbus vykdžiusios įmonės „Šilinė“ atstovą Dainių Matelį. Sveikindama šventės dalyvius seniūnė pasidžiaugė: „Sulaukėme dienos, kai susibūrėme naujoje vietoje – miestelio poilsio zonoje. Metai buvo ypatingi: turėjome daug nepatogumų, darbai dar nebaigti, bet jau praturtėjome puikiu šaligatviu Didžiojoje gatvėje, renovuotu stadionu ir sporto aikštynu, poilsio zona“.

Utenos r. savivaldybės meras A. Katinas juokavo, jog daug metų atostogas pradeda vienodai: Daugailiuose sako sveikinimo kalbą. „Pasikeitimai, kurie įvyko nuo vienos miestelio šventės iki kitos, yra reikšmingi ir matomi. Miestelio šventės turi būti skirtos poilsiui po bendrų darbų, o ne po bendro neveikimo“, – apibendrino meras.

Šeimas apdovanojo seniūnė ir „plonas, bet prasmingas dovanėles“ skyrė Seimo narė Milda Petrauskienė. Šventėje pirmą kartą buvo įteiktas padėkos ženklas „Už nuopelnus Daugailių kraštui“. Šventės dalyviai gausiais plojimais sveikino Daugailių mokyklos bičiulių draugijos pirmininką Antaną Vilūną – pirmąjį žmogų, kuris pagerbtas padėkos ženklu.

Nors vedėjas ragino gausiais plojimais išsklaidyti lietaus debesis, dangus vis labiau temo. Stipruolių turnyras – virvės traukimas ir kelmo mėtymas suaugusiems, o vaikams arbūzo kėlimas – vyko jau krintant pirmiesiems lietaus lašams. O paskui – lyg mostelėjus burtų lazdele, išdygo skėčių jūra. Šiltas vasariškas lietus lydėjo kapelos iš Rokiškio „Bučkis“ koncertą, o sulaukus Edmundo Kučinsko lietus liovėsi. Iki vėlyvos nakties žmonės linksminosi gegužinėje su „Skylėta kepure“.
