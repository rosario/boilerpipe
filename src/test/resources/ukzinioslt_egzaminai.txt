Paskelbus brandos egzaminų sesijos rezultatus, jos dalyviams – vėl kitos naujienos: sužinojo, ar įstojo, ką studijuos. Tačiau sesija buvo sėkminga ne visiems mūsų abiturientams. Dėl netenkinančių rezultatų iš rajono teikta dešimt apeliacijų.

Jaunuoliai

 Gedimino Nemunaičio nuotr. Jaunuoliams prieš akis – studijos...

Nacionalinio egzaminų centro direktoriaus pavaduotojas Pavel Čuchonski informavo, jog daugiausia – devynių – apeliacijų sulaukta dėl valstybinio lietuvių kalbos ir literatūros egzamino. Po vieną pateikė kandidatai iš Jono Basanavičiaus bei Želvos gimnazijų, septynias – Antano Smetonos gimnazijos gimnazistai. Iš pastarosios taip pat gauta apeliacija dėl valstybinio geografijos egzamino rezultatų.

Pasak pavaduotojo, nė viena iš šių apeliacijų, pakartotinai įvertinus darbus, nebuvo patenkinta.

Pernai po sesijos mūsų rajono abiturientai pateikė septynias apeliacijas, visas – dėl valstybinio lietuvių kalbos ir literatūros egzamino. Skundė šeši Antano Smetonos gimnazijos mokiniai bei viena Siesikų gimnazijos abiturientė. Jos vienintelės egzamino įvertinimas buvo padidintas – rezultatas nuo 39 balų pakilo ligi 71.

Prieš teikiant apeliacijas sudaroma galimybė elektroninėje sistemoje susipažinti su savo nevertinto darbo elektronine kopija. Mokiniai, rašydami prašymus dėl apeliacijų nagrinėjimo, gali nurodyti jų teikimo argumentus.

Iš viso šiais metais pateiktos 802 apeliacijos dėl pagrindinės sesijos valstybinių brandos egzaminų rezultatų, 12 – dėl pakartotinės. Pernai – 1007, 2013-aisiais – 1339 apeliacijos. Šiemet po jų nagrinėjimo pakeisti 142 mokinių darbų įvertinimai.

Pasižymėjome

Apskritai šiemet, Nacionalinio egzaminų centro duomenimis, mažiau nepavykusių egzaminų – neišlaikyta 4,8 proc. Pernai – 7,36 proc., 2013 m. – 5,78 proc.

Ukmergės rajonas šiemet kaip niekad pasižymėjo geriausiai egzaminus išlaikiusiais šimtukininkais. Gauti 24 tokie įvertinimai. Vienuolika jų priklauso Jono Basanavičiaus, devyni – Antano Smetonos, keturi – Taujėnų gimnazijoms. Penki abiturientai gavo po du šimtukus.

Pernai gauta 15, 2013 metais – 10 šimtukų.

Be trikdžių – ne visur

Egzaminų sesija įvairiose šalies mokyklose, kuriose jie laikyti, nepraėjusi ir be nesusipratimų. Tarp jų – švarraščiams skirti lapai, kurių kai kur pritrūkę, per anglų kalbos egzamino klausymo užduotį strigusi technika.

Pasigirdo ir įvairių nuomonių apie abiturientų žinių patikrinimo būdus. Istorijos egzaminas laikomas dirbtinai palengvintu, kad istorikai esą neliktų be darbo, nes po sunkaus pernykščio jo niekas nesirinks. Ištaisius lietuvių kalbos egzamino darbus, juos rašiusieji apskritai išvadinti beraščiais.

Pas mus egzaminų laikymo centruose, anot Švietimo ir sporto skyriaus vyr. specialisto Arūno Augustino, jie praėjo be nesklandumų. Tuo metu analizę, kaip rajono mokiniai šiemet pasirodė brandos egzaminų sesijoje, ketinama pateikti rudeniop. Ją bus galima rasti savivaldybės tinklalapyje.

Nori medicinos, technologijų

Išleistuves atšokę jaunuoliai jau sužinojo ir priėmimo į šalies aukštąsias mokyklas pirmojo etapo rezultatus. Juos praėjusią savaitę paskelbė Lietuvos aukštųjų mokyklų asociacija bendrajam priėmimui organizuoti (LAMA BPO). Šiemet priėmime dalyvauja 43 aukštosios mokyklos.

Paaiškėjo, kad 61 proc. stojančiųjų aukščiausiu prioritetu rinkosi universitetų studijų programas, 39 proc. – kolegijų. Labiausiai pageidaujamomis studijų sritimis išskiriami socialiniai, biomedicinos, technologijų mokslai.

Vyksta antras etapas

Skelbiama, jog iš prašymus pateikusių 33 198 asmenų studijuoti valstybės finansuojamose ir su studijų stipendijomis vietose pakviesti 14 516, į nefinansuojamas vietas – 12 443 stojantieji.

2015 metų studijoms paskirstyta apie 8 mln. eurų. Preliminarus valstybės finansuojamų vietų skaičius universitetinėms studijoms šiemet yra 7 408, koleginėms – 6 668.

Šią savaitę baigėsi studijų sutarčių sudarymas aukštosiose mokyklose. Po pagrindinio priėmimo pirmojo etapo likusios laisvos valstybės finansuojamos vietos jau paskelbtos LAMA BPO tinklalapyje. Antrojo etapo kvietimai studijuoti bus skelbiami rugpjūčio 3 d. iki 17 val.
