1888 m. faksimilinis receptų leidinys rusų kalba. Susipažinkite su XIX-ojo amžiaus rusų virtuvės kultūra, kuri gali įnešti įvairovės ir į kiekvieną šiuolaikinę virtuvę!
Iš senutės kaimynės Veros, caro Nikolajaus giminaitės, kurią po Spalio revoliucijos likimas per Uzbekiją vieną, kaip pirštą, nubloškė į Lietuvą, paveldėjau carinės Rusijos receptų knygą apie maisto gaminimo meną. Atmintyje išliko ir Veros pasakojimai, kaip jos šeimoje visus metus nesikartojo pietų meniu. Turtinga šeima visada valgė tik šviežią maistą. Iš šios knygos mokiausi, kaip pjaustyti mėsą, kaip pasirinkti virdulį, sužinojau apie egzotiškus patiekalus, pvz., austres ir kaip jas šviežias nugabenti tolimą kelią. Dabar nestinga egzotiškiausių produktų. Kaip iš jų paruošti gurmaniškus patiekalus, galima pasimokyti iš senųjų virėjų. Ne mažiau intriguoja dešimys bulvių paruošimo receptų.

Tai faksimilinis knygos leidimas. Žinant, kad rinkėjai kiekvieną raidę sudėliodavo rankomis, nestebina, kodėl knygoje pasitaiko klaidų. Įdomu, kad skirtingi rinkėjai darė savitas klaidas.

Tikiuosi skaitytojams, kurie domisi kulinariniu ir kultūriniu paveldu, bus malonu susipažinti su šia senovine knyga.
