Bendraudami su aplinkiniais kiekvienas, be abejo, norime, kad žmonės būtų geros nuomonės apie mus. Universaliausias būdas įtikti žmogui, t.y. padėti jam suformuoti nuomonę apie jus – komplimentas.

Komplimentus mėgsta ir vyrai ir moterys. Klausytis jų visada malonu, kadangi komplimentas patenkina žmogaus poreikį patirti teigiamas emocijas.

Tačiau sakyti komplimentus moka ne visi… Oi ne visi! Nieko nuostabaus, nes tai yra tikras menas! Šį meną buvo tobulai įvaldę dar prieš du amžius, o šiandien žmogus, mokantis išties gražiai sakyti komplimentus – vis retesnis atvejis, bet nenukabinkime nosies ir pirmiausia žiūrėkime savęs, taip? Taip! Minėtojo meno galima išmokti. Svarbiausia, kad būtų noro!

Komplimentų taisyklės? Kas tai?

Pirmiausia, sakant komplimentus, reikia laikytis kelių paprastų taisyklių:

Komplimentas turi būti saikingas, priešingu atveju jis taps pataikavimu, arba, kaip sakoma (atleiskite už tiesmukumą), vienos vietos laižymu. Palyginkite: „Tavo tokie gražūs plaukai!“ (komplimentas) ir „Tavo plaukai patys gražiausi pasaulyje“ (pataikavimas).
Tardami komplimentą būkite nuoširdūs. Atminkite, kad komplimentas – tai ne vien malonūs ausiai žodžiai. Akys, gestai, tonas, intonacija, veido mimika – visa tai turi rodyti jūsų požiūrį į žmogų. Jeigu žmogus aptiks jūsų melą (patikėkit, tai nėra sudėtinga, kad ir kiek įgudusiu save laikot), „komplimentas“ pasitarnaus ne jūsų naudai, sudarysit žmogaus, kuriam kažko reikia, įspūdį.
Komplimentas turi būti tikroviškas ir atitikti situaciją. Pavyzdžiui, jeigu jūs tarsite moteriai „Šiandien tu nuostabiai atrodai!“, o ji akivaizdžiai atrodo nuvargusi po bemiegės nakties, kurios priežastimi buvo danties skausmas, vargu ar ji patikės jūsų nuoširdumu.
Komplimentas turi būti, kaip čia pasakius, neskiestas, be jokių poteksčių, nedviprasmiškas. Pavyzdžiui, jūs sakote savo kolegai: „Tu puikiai įvykdei užduotį, ne taip, kaip aną kartą“ – tokiu atveju jūsų „komplimentas“ bus priimtas kaip ironija.
Komplimentuose negali būti pamokymų. „Tu gerai atrodai, bet šukuoseną tau būtų geriau pakeisti“ paliks nemalonių nuosėdų žmogaus širdyje.
Komplimentų technikos ir rūšys

Komplimentų technikų ir rūšių yra ganėtinai daug, tačiau įvardinsiu keletą:

Paprasčiausia komplimento rūšis – tiesioginis, t.y. toks, kuomet tiesiogiai sakote žmogui apie jo privalumą. Pavyzdžiui, „Jūsų akys gražios“, „Šiandien nuostabiai atrodai“ ir t.t. Jeigu nesate įsitikinę, kaip žmogus reaguos į komplimentą, geriau kalbėkite ne apie patį žmogų, o savo jausmus jo atžvilgiu (netiesioginis komplimentas). Pavyzdžiui, „Man su tavimi labai įdomu bendrauti/būti!“ arba „Šalia jūsų jaučiuosi saugesnė/saugi“ (damos, tai komplimentas, kuriam neatsispiria nė vienas džentelmenas). Tokiu atveju rizika, kad jūsų žodžiai bus atmesti, ženkliai sumažėja, nes kalbate tik apie savo jausmus.

Dar vienas komplimento pavyzdys – pagirti žmogų už darbą, už tai, į ką jis investavo savo darbą, laiką, pastangas. Juk kiekvienas norime, kad aplinkiniai tai pat pastebėtų tai, kas mums yra svarbu, reikšminga. Pavyzdžiui, žmogui, kuris vedė prezentaciją – „Tavo pasirodymas buvo nuostabus!“ arba automėgėjui – „Tavo vairavimo įgūdžiai yra išties virtuoziški“.

Galima tarti komplimentą „per trečiąjį asmenį“ – jo esmė tame, kad savo pašnekovui tariate malonius žodžius, tartus kito žmogaus. Pavyzdžiui, „Agnei labai patiko jūsų prezentacija“ arba „Tomas rekomendavo man jus, kaip aukštos klasės specialistą“.

Galima taip pat panaudoti ir slaptą komplimentą. Pavyzdžiui, jūs kreipiatės į žmogų: „Patark man gerą restoraną“ – tuo pačiu leidžiate savo pašnekovui suprasti, kad laikote jį žmogumi, turinčiu gerą skonį.

Beje, jeigu pokalbio metu į pašnekovą kreipiatės vardu – tai taip pat paslėptas komplimentas, kadangi šiuo būdu jūs ne vien pareiškiate pagarbą šiam žmogui, bet ir savo ypatingą požiūrį į jį. Čia jau psichologija, žmogaus savivertė, ego ir kiti dalykai, apie kuriuos neišsiplėsiu, bet tai tikrai veikia!

Aišku, bet kuris komplimentas yra malonus, tačiau vertingiausias žmogui yra tas, kuris pabrėžia jo individualias savybes, t.y. tai, kas išskiria jį iš minios, pilkos masės. Pavyzdžiui, „Aš žaviuosi jūsų oratorystės talentu“, „Jūsų tokia spindinti/kerinti šypsena!“, „Jūs visada skoningai rengiatės“ ir t.t. Tokiame komplimente turi skambėti tai, į ką atkreipėte dėmesį, tai, kas patiko būtent jums.

Kaip dažnai galima sakyti komplimentus? Taip dažnai, kaip tik norite ir sakyti juos galima visiems, kas bent šiek tiek vertas gero žodžio. Juk komplimentas pakelia nuotaiką tam, kam jis tariamas. Dovanodami kitiems teigiamas emocijas neabejotinai sulauksite to paties. Tad dovanokime vieni kitiems komplimentus!
