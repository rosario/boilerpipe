Parduoti sielą velniui. Šis liaudies posakis – apie lengvai gaunamus turtus, trumpas džiaugsmo akimirkas, laisvą ir be apribojimų gyvenimą ir baigtį – skaudžią ir liūdną. Tačiau tai tik folkloras. Šių dienų herojai savo gyvenimus parduoda... greitųjų kreditų bendrovėms. Telefonu, internetu, visą parą greituosius kreditus ima ir vartoja net bedarbiai, studentai, neįgalieji, turintys skolų. Ir tik nedidelei daliai jų iš to liūno pavyksta išsikapanoti. Tik tiems, kuriuos palaiko šeima, tėvai, broliai. Ne tik morališkai, bet ir finansiškai. Kas laukia likusių? Už šių faktų pūliuoja sužaloti žmonių gyvenimai, sudaužyti likimai, alsuoja net mirtis.
