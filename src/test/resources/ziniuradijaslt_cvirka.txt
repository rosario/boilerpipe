Petro Cvirkos paminklas Vilniaus senamiestyje skleidžia ideologiją, todėl reikėtų apsvarstyti šio paminklo iškėlimą iš skvero, „Žinių radijui“ trečiadienį sakė architektas, Vilniaus Dailės akademijos profesorius Algimantas Mačiulis.

„Dėl paminklų turi teisę spręsti politikai – čia ne tiek miesto estetinis klausimas. Manyčiau, kad svarstytinas klausimas yra iškelti P. Cvirkos paminklą iš to skvero. Tai nėra dekoratyvinė skulptūra arba neutralios ideologijos, čia yra sąsajų. Ji skleidžia ideologiją“, - laidoje „Dienos klausimas“ sakė A. Mačiulis.

Architektas taip pat nurodė, kad sostinė neturi savo paminklų strategijos, o skulptūros miesto viešosiose erdvėse dygsta chaotiškai

„Atsimenu, kad atgavus valstybingumą, buvo svarstoma paminklų strategija sostinėje, pasiūlytos tam tikros zonos, ką kur statyti. Pavyzdžiui, aplink Vilniaus pilį, Arkikatedros zonoje, statyti tik mūsų istoriniams vadovams skirtus paminklus. Šventajame slėnyje, mūsų Akropolyje, atsirado paminklas šuniukams,  molbertas su Dobužinskio portretu – visai šalia Katedros. Neįsivaizduoju, kad Paryžiuje ar kur kitur tokia galima situacija. Čia yra šventa vieta, ir vadinasi Šventaragio slėnis, tad turėtų būti statoma paminklas Vytautui, o naujesnėje miesto dalyje, pavyzdžiui, Gedimino prospekte, Naujamiestyje – paminklai naujų laikų mūsų žymiausiems veikėjams“, - sakė A. Mačiulis.
