Birželio 30 d. Seimas priėmė sprendimą atidėti mokyklų pertvarkos terminą iki 2017 m. rugsėjo 1 d. Lietuvoje veiks tik pradinės mokyklos, progimnazijos, pagrindinės mokyklos ir gimnazijos. Pagal praėjusią Švietimo įstatymo redakciją, vidurinių mokyklų neturėjo likti jau nuo š.m. rugsėjo. Išimtis bus taikoma tik taip vadinamosioms ilgosioms gimnazijoms – vienintelėms teritorijoje vidurinio ugdymo programą teikiančioms įstaigoms. Dauguma mokyklų Trakų rajone ruošėsi pataisos įsigaliojimui ir jau įveikė akreditacijos procesą, tačiau kai kurių įstaigų likimas lieka neaiškus.

Mokyklų uždarymai – dėl mažėjančio mokinių skaičiaus

Teisiniu požiūriu švietimo įstaigų persitvarkymas prasidėjo 2004 m. Tais metais buvo priimtos „Mokyklų tinklo pertvarkos metodinės rekomendacijos“. Vadovaujantis 2011 m. įvesta pataisa, 2015 m. rugsėjo 1 d. nebeturėjo likti vidurinių mokyklų. Prieš dvejus metus Vyriausybės nutarimu pakeistos Mokyklų, vykdančių formaliojo švietimo programas, tink-lo kūrimo taisyklės. Pasak ŠMM, jos turėjo palengvinti akreditacijos gavimą. Jei kaimo gyvenamoje vietovėje esančiose mokyklose 11-12 klasėse mokosi 30 mokinių vietoje buvusių 60, vidurinio ugdymo programa akredituojama.

Stebint Švietimo ir mokslo ministerijos statistiką galima pastebėti aiškius pokyčius – nuo 2007 m. vidurinių mokyklų skaičius sumažėjo nuo 225 327 (2007 m.) iki 55 340 (2014 m.). Gimnazijų skaičius, atvirkščiai, padidėjo nuo 102 689 (2007 m.) iki 124 206 (2014 m.). Pagrindinių mokyklų statusas keitėsi priklausomai nuo metų – 2007 m. jų buvo 107 041, 2010 m. – 113 730, bet 2013 m. tokiomis liko tik 83 414 pagrindinės mokyklos. Statistikos duomenimis, iš 2007 m. iš viso veikusių 485 879 2013 m. liko 348 094 mokyklos. Viena iš įstaigų uždarymo priežasčių – drastiškai mažėjantis moksleivių skaičius. Palyginimui – Statistikos departamentas praneša, jog 2004 m. valstybinėse mokymo įstaigose mokslus kando 560 779 mokiniai, o 2014 m. – 334 785. Pagal šiuos duomenis galima suprasti, jog daug mokyklų buvo uždaryta – pagrįstai ar ne, galima tik spėlioti. Dėl dar neįsigaliojusios Švietimo įstatymo redakcijos greičiausiai kitais metais durų neatvers dar daugiau mokymo įstaigų. Pagal Švietimo ir mokslo ministerijos statistikos duomenis, š.m. kovo mėnesį 129 mokyklos dar neturėjo aiškaus statuso. Dabartinė Švietimo ministrė Audronė Pitrėnienė birželio 1 d. LRT radijo laidoje „60 minučių“ teigė, kad iš esmės mokyklų tinklo pertvarka tęsiasi jau 10 metų ir su mokyklų reorganizacija dar nesusitvarkė tik Vilniaus kraštas.

„Medeinos“ mokykla – jau gimnazija, Paluknio vidurinės mokyklos statusas - neaiškus

Trakų rajono Paluknio „Medeinos“ vidurinė mokykla tapo gimnazija visai neseniai – š.m. gegužės 29 d. mokymo įstaigoje vyko inauguracijos šventė. Pasak dabartinės gimnazijos direktoriaus Vytauto Gusto, įgyvendinti šiuos planus nebuvo labai sunku – mokykla stengėsi atitikti nurodytus reikalavimus, todėl pasiektas rezultatas iš tiesų džiugina.

Galutinį reorganizacijos nukėlimą dar dvejiems metams, V. Gusto nuomone, nulėmė „politiniai vėjai“. Jo vadovaujamai įstaigai esą naujoji Švietimo įstatymo redakcija neturėjo jokios įtakos. Nerimą gali kelti nebent gretimos Paluknio vidurinės mokyklos, kurioje dėstoma lenkų kalba, likimas. Ši įstaiga dar negavo gimnazijos statuso ir, panašu, artimiausi dveji metai – paskutinis šansas tą padaryti. 2009 m. pavasarį Paluknio „Medeinos“ ir Paluknio vidurinė mokykla buvo sujungtos, tačiau neilgam – vasarai pasibaigus, savivaldybės taryba priėmė sprendimą vėl atskirti švietimo įstaigas. V. Gustas tvirtina, jog mokyklų sujungimas iš tikrųjų yra racionalus sprendimas, tačiau įtikinti gretimos mokyklos bendruomenės jam nepavyksta – priešinasi ne tik vadovybė, bet ir politinės jėgos.

Žinomas faktas – prie birželio 3 d. vykusio, Lietuvos lenkų rinkimų akcijos (LLRA) organizuoto protesto prisidėjo ir Paluknio vidurinė mokykla. Tą dieną į mokymo įstaigą atvyko tik pedagogai. Taip buvo siekiama parodyti, jog nesutinkama su Švietimo įstatymo pataisos nuostatais. Dalis mokinių mitingo dieną neatvyko ir į Senųjų Trakų Andžejaus Stelmachovskio pagrindinės mokyklos buveinę.

Deja, bet „Galvės“ redakcijai nepavyko susisiekti su minėtąja Paluknio vidurine mokykla – niekas nekelia telefono ragelio ir neatsako į elektroninius laiškus. Panašu, jog mokyklinės atostogos įsibėgėjo, todėl įstaigoje nieko nėra.

Įstatymo pataisos nukėlimas – gal nėra blogai?

Lentvario „Versmės“ gimnazija (buvusi Lentvario 1-oji vidurinė mokykla), kurioje dėstoma rusų kalba, naujo statuso pradėjo siekti 2013 m. ir kitais metais jau tapo gimnazija. Direktorius Vladimiras Pileckis pasakoja, jog akreditacijos procesą jo vadovaujama įstaiga įgavo atitikusi specialius reikalavimus. Su jais mokyklos vadovybė buvo supažindinta iš anksto, viskas vyko sklandžiai. Tiesa, kadangi perėjimo procesas šioje įstaigoje prasidėjo anksčiau, todėl ir kriterijai buvo kiek kitokie.

V. Pileckis prisipažino, jog jam sunku vertinti sprendimą atidėti mokyklų pertvarkos terminą, nes tai – politikų, o ne švietimo bendruomenės sprendimas. „Versmės“ vadovas jaučia dvejopus jausmus ir dėl dar neakredituotų mokyklų. „Viena vertus, pirminis terminas baigėsi, teoriškai tokiose mokyklose neturėtų likti vidurinio ugdymo programų, kita vertus – gal tai nėra blogai?“, – mąstė V. Pileckis. Pasak direktoriaus, siūlymai uždaryti mažas mokyklas ir už sutaupytas lėšas vežioti vaikus „geltonaisiais autobusiukais“į likusias – bloga išeitis. „Tai sukels nepatogumų toli gyvenantiems moksleiviams – jie negalės užsiimti popamokine veik-

la, kadangi nuskambėjus skambučiui turės skubėti į jau laukiančią transporto priemonę“, – kalbėjo gimnazijos vadovas. Vis dėlto, jis džiaugiasi suteikta galimybe mokykloms toliau siekti akreditacijos, valdžios pertvarkomais mokinio krepšeliais. Nepaisant to, V. Pileckis sako nesąs tikras, ar pradėta reforma tikrai turėjo būti tokia, kokia yra dabar. Jo manymu, valdantieji, nors ir retkarčiais apsilanko rajoninėse mokyklose, nežino, kokia yra tikroji Lietuvos švietimo situacija.

Dėl mokyklos statuso – skundas teismui

Trakų gimnazijos vidurinio ugdymo programa buvo akredituota š.m. balandžio 24 d. – patvirtinimo kopiją mokykla įkėlė į gimnazijos puslapį. Pasiekti statuso nebuvo taip lengva – Europos Žmogaus Teisių Fondas (EFHR) praneša, jog prieš dvejus metus mokyklai buvo atimta teisė kreiptis dėl akreditacijos. Tai reiškė, jog įstaiga nebegali priimti mokinių į 11-12 klases. Įdomu tai, jog Švietimo ministras Dainius Pavalkis tvirtino, jog Trakų vidurinė mokykla turi teisę į akreditaciją. 2014 m. pradžioje mokyklos vadovybė dėl Trakų rajono savivaldybės tarybos posėdyje priimto nutarimo kreipėsi į Vilniaus apygardos administracinį teismą. Gegužės 15 d. Trakų r. savivaldybės taryba suteikė įstaigai teisę tapti gimnazija ir vykdyti vidurinio ugdymo programą, tai buvo padaryta be teismo įsitraukimo. Mokykla atsiėmė teismui pateiktą skundą.

Gaila, bet „Galvei“ apie sunkumus gauti akreditaciją mokyklos vadovybė negalėjo papasakoti – atostogauja. Dėl šios priežasties ką tik gautu nauju statusu pasigirti negalėjo ir Lentvario Henriko Senkevičiaus gimnazija. Abiejų įstaigų vadovai į darbą grįš rugpjūtį.

Nori gauti akreditaciją – surink pakankamą kiekį taškų

Oficialioje Švietimo ir mokslo ministerijos svetainėje yra viešai prieinami vidurinio ugdymo programos akreditacijos kriterijai. Tiesa, kiek senesni – jų paskutinė redakcija buvo patvirtinta 2014 m. sausio 14 d. Tam, kad mokykla galėtų į savo įstaigą priimti 11-12 klasių mokinius, ji vertinimo metu turi surinkti bent minimalų kiekį taškų arba balų. 2014 m. minimalus būtinų balų skaičius buvo 14, taškų – 40 iš galimų 60. Tarp galybės kriterijų – 11-12 klasių mokinių mokymosi sėkmingumas (vertinamas lankomumas, varžybų laimėjimai išlaikytų brandos egzaminų dalis ir kt.), klasių ir mokinių skaičiaus vidurkis, darbuotojų kvalifikacija, pagalbos mokymuisi teikimas, tinkamos aplinkos sukūrimas. Moksleivių ir klasių skaičius balais nevertinamas – jis bet kuriuo atveju yra privalomas. Jei skaičiai neatitinka normos – surinkti balai padėties neišgelbės ir akreditacija nebus suteikta.

Sužinoti Trakų rajono savivaldybės Švietimo skyriaus atstovų nuomonės apie mokyklų reorganizaciją „Galvės“ redakcijai nepavyko – į skambučius neatsakoma, mobiliojo telefono numeris jau seniai nebenaudojamas (taip teigė į skambutį atsiliepęs asmuo). Vedėjos pavaduotojai per daugiau nei savaitę laiko neatsakė į elektroninius laiškus, nors patvirtino, jog tokius gavo.

LR Švietimo ir mokslo ministerijos Komunikacijos skyriaus komentaras dėl Paluknio vidurinės mokyklos akreditacijos:

„Pagal galiojančią tvarką, akreditacijai vidurines mokyklas teikia savivaldybės, kurios ir atsako už mokyklų tinklą rajone.

Akreditacijai galėjo būti teikiama Paluknio vidurinės mokyklos vykdoma programa tik tuo atveju, jei ji būtų atitikusi LRV nutarime „Dėl Mokyklų, vykdančių formaliojo švietimo programas, tinklo kūrimo taisyklių“ nustatytą kriterijų: mokykloje 11-12 klasės mokinių skaičiaus vidurkis turi būti ne mažesnis kaip 10 mokinių. Tai yra mažiausiais skaičius, koks gali būti.

Jei Paluknyje nebūtų kitos vidurinio ugdymo programą teikiančios mokyklos lietuvių kalba, Paluknio vidurinei mokyklai reikėtų turėti 15 mokinių vidurkį. Miesto vidurinės mokyklos tautinių mažumų kalba turi turėti po dvi paraleles 11-12 klases, po 20 mokinių vidutiniškai (lietuviškos mokyklos – po 25 mokinius).

Paluknio klausimas liko neišspręstas. Seimui pratęsus perėjimo nuo vidurinių mokyklų prie gimnazijų, pagrindinių mokyklų ir progimnazijų iki 2017 m. rugsėjo 1 d. Trakų rajono savivaldybė turės pakankami laiko rasti geriausią sprendimą.“
