Marijampolės regioniniame sąvartyne pradeda veikti naujas įrenginys – medžiagų, turinčių asbesto, šalinimo aikštelė. Šios aikštelės veiklos pradžios laukė marijampoliečiai, kurie keičia šiferinius stogus naujais ir turi šiferio atliekų. Asbesto turinčios atliekos yra pavojingos, todėl už jų sutvarkymą atliekų turėtojams reikia mokėti.

Iki šiol, kol Marijampolės regione nebuvo savos aikštelės, už šiferio atliekų tvarkymą jas pristačius į surinkimo aikšteles buvo nustatyta 113 eurų (390,17 lito) už toną be pridėtosios vertės mokesčio kaina. Šiferio atliekų tvarkymo kaina marijampoliečiams buvo viena didžiausių šalyje, nes už šių atliekų sutvarkymą vien jas išsivežančiai tvarkyti bendrovei tekdavo mokėti per 300 litų už toną.

„Džiugina, kad mums pavyko regioniniame sąvartyne įrengti medžiagų, turinčių asbesto, šalinimo aikštelę, – sako Marijampolės apskrities atliekų tvarkymo centro direktorius Algirdas Bagušinskas. – Tam reikėjo ne tik atlikti statybos darbus, bet ir gauti Aplinkos ministerijos licenciją bei kitus reikiamus leidimus. Dabar leidimai jau gauti, marijampoliečių perduodamos tvarkyti šiferio atliekos bus sutvarkomos savojoje aikštelėje“.

Marijampolės apskrities atliekų tvarkymo centras nustatė medžiagų, turinčių asbesto, priėmimo tvarkyti kainą – 51 euras už toną be PVM. Tai daugiau negu dvigubai mažesnė kaina, nei buvo iki šiol. Tokia šiferio atliekų kaina taikoma visiems, kas atliekas pristatys į regioniniame sąvartyne esančią aikštelę. Savivaldybėse esančiose didžiųjų ir specifinių atliekų aikštelėse už šiferio atliekų tvarkymą teks mokėti šiek tiek daugiau – į kainą yra įskaičiuojamos papildomos surinkimo ir transportavimo išlaidos.

Per pirmuosius pusantrų metų pirmojoje medžiagų, turinčių šiferio, šalinimo aikštelėje bus sutvarkyta apie 1050 tonų šių atliekų. Dar viena aikštelė, kurioje planuoja sutvarkyti iki 2800 tonų , bus įrengta netolimoje ateityje.
