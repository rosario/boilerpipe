Teisingumo ministras Juozas Bernatonis, susitikęs su naujai išrinkta Pasaulio lietuvių bendruomenės (PLB) valdybos pirmininke Dalia Henke, aptarė dvigubos pilietybės klausimą ir parengtus teisės aktų projektus dėl balsavimo internetu įteisinimo.

„Aš puikiai suprantu, kad balsavimo internetu klausimas ypač svarbus yra įvairiuose pasaulio kraštuose gyvenantiems lietuviams. Ne visose valstybėse yra mūsų šalies diplomatinės atstovybės, todėl nemaža dalis lietuvių išeivių neturi gerų galimybių rinkimų metu išsakyti savo pilietinės pozicijos“, - pažymėjo teisingumo ministras Juozas Bernatonis.
Pasiūlymui kuo greičiau įteisinti balsavimą internetu pritaria ir PLB valdyba.

Anot ministro, teisės aktų projektų paketas, reglamentuojantis balsavimą internetu rinkimų ir referendumų metu, jau yra pateiktas Seimui svarstyti. Taip pat artimiausiu metu Teisingumo ministerija pateiks Vyriausybei dar kelių teisės aktų projektus, kuriuose bus reglamentuojami internetinio balsavimo techniniai aspektai.

„Tik nuo Seimo narių valios priklausys, ar artimiausiu metu galėsime rinkimuose ar referendumuose dalyvauti net neišėję iš namų“, - pažymėjo J. Bernatonis.

Naujausių sociologinių apklausų duomenis, daugiau nei pusė Lietuvos gyventojų (56 proc.) remia idėją, kad per rinkimus būtų galima balsuoti ir internetu. Dar didesnis rėmėjų procentas yra tarp tų, kurie naudojasi internetu kasdieniame gyvenime – apie 70 proc.

Susitikimo metu taip pat kalbėta apie galimą referendumo surengimą dėl dvigubos pilietybės išsaugojimo. Ministro manymu, visos parlamentinės partijos turi rasti bendrą sprendimą dėl tokio referendumo tikslingumo. J. Bernatonis taip pat pažymėjo, kad reikia ieškoti kitų teisinių kelių, kurie leistų išsaugoti pilietybę lietuvių kilmės asmenims. Artimiausiu metu Teisingumo ministerija planuoja atlikti galimų alternatyvų analizę ir pristatyti ją visuomenei
