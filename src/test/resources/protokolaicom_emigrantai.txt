Dažnas man vis pasako, kad, šaipydamasis iš emigrantų, neteisingai juos visus apibendrinu, lyg jie visi būtų vienodi. Jie nėra vienodi. Kaip šuniukai būna skirtingų veislių, o klinikoje ligoniai vis su kitu susirgimu, bet pagal ligų tipą sugrupuoti į skyrius, taip ir žmonės būna lengvai į lentynėles sudėliojami.

Ištekėjusi už anglo
Ši jau nebe paties šviežiausio amžiaus Genovaitė gali būti ištekėjusi ir už airio, ir už škoto, bet vis tiek „už anglo“, nes kaip lietuvis nesiskiria nuo ruso, o rusas – nuo ukrainiečio, taip ir tie visi anglai yra vienodi (išskyrus babą kaime, kuri visus užsieniečius vadina „amerikonais“).

Genovaitei jos naujasis gyvenimo draugas Brianas yra jau nebe pirmoji santuoka – buvo ištekėjusi Kuršėnuose ir iš to nieko gero nebuvo, reklamavosi pažinčių portaluose, fotografuodamasi prie veidrodžio, ir gavo rezultatą. Brianas už ją vyresnis bent dešimtmečiu ir irgi nusivylęs ankstesniais santykiais, dirba negudrų darbą ir gyvena 1976 m. statybos namelyje iš kartono. Jie kasmet važiuoja į Turkiją, kur Brianas geria itin daug alaus. Alų jis geria ir namie.

Genovaitė Brown labai myli naująją Tėvynę ir per dieną 20 kartų rašo Feisbuke, kad Lietuvoje niekam nėra darbų, viską valdžia atima ir labai daug korupcijos. Internete mėgsta rusiškas demotyvacijas, Mergaitę Mašenką ir juvenalinės justicijos grupes. Lietuvoje lankosi itin retai.

Dirbu ofise
Gintautas (jį darbe visi vadina „Ghin“, taip trumpiau) dirba varžteliu labai dideliame biure draudimo bendrovėje ir nekenčia, kai jį gretina su lietuviais buduliais, kurie skina salotas arba pakuoja gatavus pietus fabrikuose. Kelis kartus buvo pobrangiuose restoranuose per kompanijos vakarėlius ir todėl jaučiasi matęs gerą gyvenimą. Daug laiko leidžia lietuviškuose internetuose ir prie bet kokio straipsnio apie užsienį, keliones, kurortus ar gerą gyvenimą rašo komentarus „buvęs ir geresnėse vietose, matęs ir geriau, bet kažkodėl apie tai nerašau“. Taip pat buvęs motyvaciniuose apmokymuose ir ten išmoko pardavimo metodikų, apie kurias pasakoja draugams apsilankęs Lietuvoje, kaip apie stebuklą.

Lietuvoje lankosi kartą per metus ir mėgsta parduotuvėse, restoranuose ir kitur sakyti „o pas mus“.

Normalus budulis
Atvyko į Angliją mikriuku, darbą susirado ten pat, kur ir kartu keliavę draugeliai: „agentūroje“, per kurią samdosi nekvalifikuotus darbuotojus fermos, statybvietės ir maisto pakavimo fabrikai. Agentūroje vadybininkas Valera jam parūpino ir gyvenamą vietą, kur viename name gyvena aštuoniese. Galėtų gyventi erdviau ir pigiau, bet pats nieko nemoka susitarti ir nežino kur eiti. Žino visas artimiausias sporto prekių parduotuves. Kartais iškrovinėja kontrabandines cigaretes ir gauna už tai £20 ir cigarečių. Internete rašo retai, bet kai rašo, tai be didžiųjų raidžių ir be kablelių. Turi įsikėlęs BMW nuotrauką. Tas BMW kainuoja tiek, kiek jis uždirba per 20 metų.

Emigrantas Norvegijoje
Žodžio „Norvegija“ jis nėra sakęs nuo mokyklos laikų. Visada tik „Norgė“ ir niekaip kitaip. Šalyje taip brangu, kad jis niekada neleidžia pinigų niekam, viską taupo ir maitinasi oru ir kerpėmis. Vieną kartą buvo picerijoje (gal ne pats, gal jo draugas buvo), ir ligi šiol visiems pasakoja apie picą už 55 eurus. Tos picos pats nevalgė, bet matė ją meniu. Pats valgė picą, kurios kaina buvo 19 eurų, kas irgi brangu.

Statybininkas-specialistas
Labai pyksta, kai jį painioja su juodadarbiais leiboriais (tai ne leiboristų partijos atstovai, o labourers, nekvalifikuoti statybų darbininkai). Paprastai uždirba ne daugiau 80 svarų per dieną, jei viskas gerai sekasi, bet vieną kartą buvo pasamdytas labai skubiam projektui už 40 svarų per valandą, todėl visada Lietuvoje pabrėžia, kad gauna „500 funtų per dieną“, nors tiek nė karto gyvenime nėra uždirbęs. Visada lygindamas su Lietuva, Britanijos svarą verčia į litus kursu 7:1, nors toks kursas paskutinį kartą buvo prieš 18 metų ir lito jau nebėra. Todėl tas dienos uždarbis buvęs 3500 litų. O ką pasiekei gyvenime tu?

Yra pakankamai integravęsis, orientuojasi, kokią travelką (Travel Card) nusipirkti ir gal net turi kredito kortelę ir įsigijęs automobilį, kuris yra draustas ir praėjęs techninę apžiūrą. Atvykęs Lietuvon, būtinai lankosi Palangoje. Turi nusipirkęs video kamerą, filmuoja visus gimines Raseiniuose. Tos medžiagos niekas niekada nežiūri.
