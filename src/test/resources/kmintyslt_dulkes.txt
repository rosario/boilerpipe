Palėvenę, puikiai žino šios vietos slidumą. Dėl tokių eismo sąlygų į nuokalnę slydo ne vienas autobusas ir automobilis. Šį kelią išasfaltuoti nuolat prašo ir šalia jo gyvenantys Kriaučiukai, kuriems vasarą tenka springti nuo žvyrkelio dulkių. Tačiau šie reikalai iš vietos nejuda.

Neužvažiuoja mokyklinis autobusiukas

Praėjusią savaitę „Kupiškėnų mintys“ kartu su Noriūnų seniūnu Audronijumi Zulonu leidosi į ekskursiją po jo valdas. Važiuojant per Palėvenės kaimą Noriūnų seniūnijos vadovas parodė namelį, kuris neva trukdo nutiesti asfaltą į šią gyvenvietę. Pasak pašnekovo, stati įkalnė žiemą trukdo pakilti į kaimą transporto priemonėms – neužvažiuoja mokinius į mokyklą vežiojantis autobusiukas.
Pavasarį tirpstantis sniegas, vasarą zliaukiantis lietus ardo žvyro dangą ir kelyje įsirėžia gilios duobės.

„Šį kelią reikia tvarkyti. Bet niekaip nesusitariame su šalikelėje gyvenančiais žmonėmis. Jų namas prie pat eismo juostos ir trukdytų remonto darbams. Gyventojams siūlyta keisti gyvenamąją vietą – persikraustyti į butą. Bet jie nesutiko. Dabar lyg ir sutinka...“, – pasakojo Noriūnų seniūnas.

Nuo dulkių girgžda dantys

O prie minėto kelio gyvena Bronislovas Kriaučiukas ir jo sūnus Raimundas. Jų namas senelių statytas dar 1930 metais. Gana stačioje kalno papėdėje įsikūrusi sodyba šeimai – itin brangi. Seniau šulinį, sodą, daržą, pirtį tekdavo pasiekti gana ekstremaliai, dabar šeimininkai naudojasi patogesnėmis gyvenimo sąlygomis.
