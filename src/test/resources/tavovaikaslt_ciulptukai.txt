eigu skaitote šį straipsnį, greičiausiai jums aktuali ši problema. Na, gal kol kas dar ne problema. Ko gero, jūsų mažylį čiulptukas nuramina, padeda lengviau užmigti ir gelbsti kitais „ekstra" atvejais. Tačiau klausimas kyla visoms šeimoms: kada jau laikas atpratinti vaiką nuo čiulptuko ir kaip tą padaryti kuo švelniau? Kada ateina laikas pasakyti čiulptukui „Viso gero“?

Vieno atsakymo, kada reikia atpratinti vaiką nuo čiulptuko, nerasite. Jo greičiausiai ir negali būti. Vieni tėvai nutaria, kad čiulptuką jų mažylis turės iki pirmojo gimtadienio. Kiti užsibrėžia didesnę ribą - dveji metai. Tačiau yra vaikų, kurie ir iki trejų metų mielai čiulpia čiulptuką ir nė neplanuoja jo atsisakyti. Gąsdinimas neteisingo sąkandžio formavimusi nėra itin teisingas - odontologai ir ortodontai neretai sako, kad neigiamas čiulptuko poveikis yra pervertinamas. Štai šiame „Tavo Vaiko" straipsnyje kalbinome logopedę bei odontologę apie čiulptuko poveikį vaikams. Skaityti straipsnį ČIA. Kūdikių čiulpimo refleksas yra skirtingo pobūdžio - vienų stipresnis, kitų - mažesnis. Bet kokiu atveju, augant šis čiulpimo poreikis vis mažėja, taigi, ir čiulptuko reikalingumas mažėja.

Būna atvejų, kai čiulptukas vaikui savaime tampa nereikalingas: iš pradžių jis jo visiškai nepasigenda dieną, o vėliau ir užmiegant. Visgi, jei jūsų mažylis įsikandęs čiulptuką, o jūs norėtumėte, kad ši draugystė baigtųsi, kviečiame išklausyti keletą patarimų. 3 didžiausios atpratinimo klaidos Jokių medicininių patarimų, kaip atpratinti nuo čiulptuko, nėra. Kiekvienos šeimos patirtis unikali ir dažniausiai naudojami keli labiausiai pamėgti būdai. Štai dažniausios tėvų klaidos, kurios daromos norint atpratinti vaiką nuo čiulptuko. Rėkimas ir baudimas. Tai iš tiesų nėra tinkamas būdas spręsti ilgo čiulptuko naudojimo problemą. Atvirkščiai, taip sukursite dar daugiau psichologinių problemų vaikui. Gėdinimas ir gąsdinimas. Toks būdas, savotiškas psichologinis terorizmas prieš vaiką, gali jam įvaryti daug baimių ir didinti nepasitikėjimą savimi. Ar jūs iš tiesų nemylėsite jo taip stipriai, jei jis neatsisakys čiulptuko? Ekstremalus atpratinimas. Iki šiol kai kurios šeimos išbando itin drastišką atpratinimą nuo čiulptuko - ištepa jį garstyčiomis ar krienais arba nukerpa čiulptuko galą.

3 patarimai, kurių laikantis nesukelsite streso Susitarimas. Tai geriausias atpratinimo būdas. Vaikui paaiškinate, kad jis jau pakankamai didelis, todėl gali padovanoti čiulptuką mažesniam už save. Paprastai vaikai nori jaustis didesni, stipresni, todėl toks paskatinimas gali jiems patikti. Laikas, leidžiamas kartu. Neretai mažyliai griebiasi čiulptuko tada, kai nerimauja ar nuobodžiauja. Nutarę atsisakyti čiulptuko, leiskite laiką kartu, ypač vakare. Susigalvokite žaidimų ir veiklų, kurios nukreiptų vaiko dėmesį ir leistų jam užmiršti čiulptuką. Pabandykite naują vakaro ritualą - pasaką, dainelę ar kitą užsiėmimą, po kurio mažylio akytės užsimerktų be čiulptuko pagalbos. Mainai. Su dviejų metų ir vyresniu mažyliu galite susitarti, kad iškeisite čiulptuką į jo norimą dovanėlę. Žinoma, mažylio prašymą reikia išpildyti, o čiulptukas lai pradingsta iš namų visiems laikams.

Daugiau mamų patirčių, kaip jos atpratino vaikus nuo čiulptuko, rasite štai šiame mūsų parengtame straipsnyje – ČIA. Kiekvienam savas laikas Tam, kad vaikas visiškai atprastų nuo čiulptuko, paprastai užtenka 3-5 dienų be jo. Jeigu jūsų vaikas nė už ką nesutinka atsisveikinti gražiuoju, nespauskite jo ir palūkėkite. Po kiek laiko bandykite vėl.
