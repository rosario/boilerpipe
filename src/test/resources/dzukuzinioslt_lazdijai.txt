Lazdijų rajono savivaldybė pasiryžo vasarą įdarbinti visus dėl darbo besikreipiančius mokinius ir studentus. Taip siekiama jaunuolius supažindinti su darbo patirtimi ir suteikti galimybę užsidirbti.
Lazdijų rajono savivaldybės administracijoje, seniūnijose šiuo metu dirba 51 mokinys ir 10 studentų. Savivaldybė juos dirbti priėmė pusę darbo dienos, taip suteikdama galimybę įsidarbinti visiems norintiems. Jaunuoliai dirba ir pagalbinius darbus kultūros bei sporto centruose, ligoninėje.
„Tvarkau archyvus, dokumentus ir taip stengiuosi kuo daugiau išmokti. Manau, kad tai puiki galimybė realizuoti save darbo rinkoje, juk kiekvienam kada nors teks priprasti prie darbo ritmo“, – teigė moksleivis Rytenis Šklėrius.
„Mes siekiame, kad jie mokėtų dirbti, ateityje liktų Lietuvoje bei galėtų uždirbti pinigų. Aišku, mes galėjome visus pinigus skirti visiems, kurie nenori dirbti ir daug išgeria alkoholio, bet, manau, turime investuoti į savo jaunimą“, – teigė Lazdijų rajono savivaldybės meras Artūras Margelis.
Jaunimo įdarbinimo programai skirta 11 tūkstančių eurų, o moksleivių atlygis – pusė minimalaus darbo užmokesčio. Dalis lėšų savivaldybės, kita – Darbo biržos.
Rugpjūtį žadama priimti dar 60 mokinių ir studentų.
Darbo birža savo ruožtu mokiniams siūlo ne tik dirbti, bet ragina jaunimą patiems pradėti verslą ir gauti paramą.
„Yra galimybė įsteigus įmonę susikurti sau darbo vietą, įsigyti reikiamą įrangą ir gauti subsidiją, kuri siekia 13 tūkstančių eurų. Jauni asmenys yra mobilūs, jie dažnai susiranda darbą aplinkiniuose rajonuose, tad jiems taip pat taikoma parama, jeigu jie į darbą važinėja daugiau nei 30 kilometrų – už kelionės į darbą išlaidas tris mėnesius mokama kompensacija“, – su galimybėmis supažindino Alytaus teritorinės darbo biržos Lazdijų skyriaus vedėja Renata Jančiauskienė.
Lazdijų rajone darbo ieško beveik 2000 vietos gyventojų, iš jų ketvirtadalis – jaunimas. Žmonių iki 25 metų nedarbas siekia septynis procentus.
