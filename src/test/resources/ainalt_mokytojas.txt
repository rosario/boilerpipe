Kol moksleiviai bei jų mokytojai džiaugiasi vasaros atostogomis, bendrovė „Samsung Electronics Baltics“ ir el. dienynas TAMO atliko apklausą, norėdami išsiaiškinti, koks, anot tėvų bei jų vaikų, turi būti šių dienų mokytojas. Apklausos dalyviai, mokytojai, o taip pat ir gerai žinomi šalyje moksleivių tėvai neabejoja:  didžiausias šių dienų iššūkis pedagogams – gebėti moksleivius įkvėpti ir motyvuoti.

Mokinį sudominti darosi vis sunkiau

Kaip keičiasi pasaulis, taip, reaguodama į aplinkos pokyčius, turi keistis ir mokykla. Daugelis sutinka, kad mokymosi metodai, kurie buvo taikomi prieš dešimt metų ar dar anksčiau jau nebetinka, būtent todėl mokiniai į mokykla dažnai eina nenoriai. „Pastebime, kaip kasmet vaikų pasyvumas pamokose bei nenoras mokytis vis auga“, – kalbėjo Algirdas Jasinevičius, informacinių technologijų mokytojas, kartu su kolegomis nuo rugsėjo pasiryžęs dalyvauti mokymų pedagogams programoje „Samsung Mokykla Ateičiai“.

Pasaulis keičiasi, o kartu su juo turi keistis ir mokykla, būtent todėl net ir patiems profesionaliausiems mokytojams negalima nustoti tobulėti.  „Mano ir daugelio kolegų nuomone, pedagogams reikia išmokti įtraukti ir sudominti, nebijoti taikyti inovatyvius mokymo metodus. Priešingu atveju, problemų neišspręsime ir geresnių rezultatų nepasieksime“, – teigė pašnekovas.

Mokytojo pareiga – motyvuoti

Mokinių ir mokinių tėvų apklausa, kurioje dalyvavo 626 respondentai, parodė, kad, net 65 proc. apklaustų moksleivių bei 72 proc. mokyklinio amžiaus vaikus auginančių tėvų, gebėjimą motyvuoti ir sudominti laiko viena svarbiausių šiuolaikinio mokytojo savybių. Kita vertus, tik mažiau nei pusė tyrimo dalyvių realią situaciją Lietuvoje šiuo klausimu vertina palankiai – didesnė dalis mano, kad jų ar jų vaikų mokytojai tokiais gebėjimais pasižymi retai.

Tam, kad mokytojas turi būti lyderis, motyvuojantis, ugdantis laisvą, protingą ir mąstantį žmogų pritaria ir du mokyklinio amžiaus vaikus auginanti televizijos bei radijo laidų vedėja Livija Gradauskienė. Moteris pripažįsta, jog jai pasisekė ir savo vaikų papildomai mokytis skatinti netenka. „Aš pati nemotyvuoju savo vaikų eiti į mokyklą. Džiaugiuosi, kad jie turi gerus mokytojus, galbūt todėl to daryti ir nereikia. Nemanau, kad tėvai turėtų kištis į mokytojų darbą, juk tai tiesiog nepriimtina. Mes visi esame kažkurios srities specialistai ir nenorime, kad kitos profesijos žmogus staiga pradėtų mums aiškinti, kaip turime dirbti“, – įsitikinusi L. Gradauskienė.

Maždaug pusė apklaustųjų mano, kad be gebėjimo motyvuoti, mokytojams svarbus atsidavimas, meilė savo darbui, mokėjimas bendrauti su jaunimu, reiklumas, buvimas teisingu bei domėjimasis naujovėmis.

Baudos ir piniginiai „kyšiai“ – netinkamas metodas

Tačiau kol idealių pedagogų – sugebančių moksleivius motyvuoti, bendrauti su jaunimu ir taikyti naujus bei įtraukiančius žinių pateikimo metodus – dar trūksta, kištis į mokymosi procesą bei papildomai skatinti savo atžalas lankyti mokyklą ar atlikti namų darbus suskumba tėvai. Ar tikrai žadėdami nupirkti trokštamus daiktus, mainais už gerą mokymąsi, jie elgiasi teisingai?

Anot žinomos dainininkės Violetos Tarasovienės, vaikai turi suprasti, kad jų ateitis priklauso nuo to, kaip jie mokysis, o atsakomybės jausmą, rodydami pavyzdį, turi skiepyti tėvai. „Vaikų motyvavimas pinigais man atrodo visiškai nepriimtinas. Sankcijos – taip pat prastas sprendimas. Šiais laikais gali atimti telefoną ar kompiuterį, bet tai – bausmė už daug rimtesnius nusižengimus. Juk mokslams galima kitaip motyvuoti. Svarbu pažinti savo vaiką: jei jam patinka laimėti, kurkite progas siekti laimėjimo mokslo srityje, jei vaikas žavisi sportu, pažadėkite, kad gerai mokydamasis, jis galės lankyti mėgstamos sporto šakos būrelį“, – patirtimi dalijosi V. Tarasovienė.
