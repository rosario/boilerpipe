Roma. Italijos ūkininkai skundžiasi dėl milijoninių nuostolių, kuriuos atnešė į Italiją plūstelėjusi karščio banga. Teigiama, kad šiųmetė liepa buvo karščiausia per pastaruosius 150 metų. Italijos ūkininkų asociacijos „Coldiretti" skaičiavimais, žala siekia apie 200 mln. eurų.
Portalas „Top agrar" rašo, kad ypač nukentėjo vaismedžiai, javų ir daržovių laukai. Dėl gyvūnams sunkiai pakeliamo karščio krito ir pieno, kiaušinių bei medaus ir jo produktų gamyba.
Pieno primelžiama apie 15 proc. arba 100 mln. litrų per mėnesį mažiau. Ūkininkai, gelbėdami gyvulius, yra priversti vėsinti tvartus. Tad dalis gamybos kaštų tiesiog „išeina į orą" - vėsinant sunaudojama žymiai daugiau elektros energijos bei vandens.
„Coldiretti" skaičiavimais, kiaušinių surenkama 10 proc. mažiau, mažėja ir kiaulių svorio prieaugis - jos pastaruoju metu suėda 40 proc. mažiau nei įprastai.
Temperatūra Italijoje liepą buvo 3,7 laipsnio didesnė nei pastarųjų metų vidurkis. Liepos pradžioje čia tvyrojo 35-39 laipsnių karštis.
