Pasibaigus dar vieneriems mokslo metams Valstybinė ligonių kasa prie Sveikatos apsaugos ministerijos (VLK) primena, kad vasarą mokslus baigę moksleiviai ir nuolatinių (dieninių) skyrių studentai privalomuoju sveikatos draudimu (PSD) valstybės lėšomis bus apdrausti iki vasaros pabaigos – rugpjūčio 31 d. imtinai.

Tai reiškia, kad pasibaigus šiam laikotarpiui, jei jaunuoliai neįstos mokytis toliau, jie nepateks į valstybės lėšomis draudžiamųjų sąrašus. Jei jie neįsidarbins, turės savarankiškai draustis ir mokėti PSD įmokas. Jei jaunuoliai nuspręstų tęsti nuolatines studijas, jie būtų draudžiami valstybės ir patiems nereikėtų mokėti PSD įmokų.

VLK primena, jei jaunuoliui įsidarbins, už juos PSD įmokas mokės darbdavys, jei nuspręs užsiimti individualia veikla, šias įmokas turės savarankiškai susimokėti „Sodrai“, o jei pradės individualią veiklą pagal verslo liudijimą – Valstybinei mokesčių inspekcijai. Jei jaunam žmogui nėra galimybės verstis darbine veikla, jam reikėtų užsiregistruoti darbo biržoje – įgijus bedarbio statusą valstybė jaunuolį apdraus PSD. Tai bus laikina socialinė apsauga ir valstybės pagalba, kol jaunuolis suras nuolatinę veiklą.

Tuo tarpu nuolatinių (dieninių) skyrių studentų, kurie studijas baigė ir diplomus įgijo sausio, vasario, kovo arba balandžio mėnesiais arba dėl kokių nors priežasčių iš viso jas nutraukė, draustumas PSD baigėsi studijų baigimo arba nutraukimo mėnesio paskutinę dieną imtinai. Pavyzdžiui, jei studentas diplomą gavo, iš mokymo įstaigos buvo pašalintas arba studijas nutraukė savo noru vasario mėnesį, jo draustumas galiojo iki paskutinės vasario mėnesio dienos.

Na, o tie moksleiviai ar studentai, kurie šiemet dar nebaigė mokslų arba nuolatinių (dieninių) studijų, valstybės lėšomis PSD bus apdrausti ir kitais mokslo metais.

Tuo tarpu, jei Lietuvoje mokslus baigę jaunuoliai išvyksta studijuoti į Europos Sąjungos (ES) šalis, draustumas jiems galios pagal ES valstybės aukštosios mokyklos išduotoje pažymoje nurodyto mokymo laikotarpio pradžios ir pabaigos datas. Jei išvyksta toliau už Europos ribų, pavyzdžiui, į Jungtines Amerikos Valstijas, į Rusiją tokie studentai valstybės lėšomis nedraudžiami ir savo sveikatos draudimu turi pasirūpinti patys (pvz., apsidrausti privačioje draudimo bendrovėje).

Svarbu žinoti ir tai, kad jaunuoliai, studijuojantys ES aukštųjų mokyklų dieniniuose skyriuose, teritorinei ligonių kasai (TLK) turi pateikti aukštosios mokyklos, kurioje mokosi, išduotą pažymą bei asmens tapatybę patvirtinantį dokumentą. Pažymai pildyti turėtų būti naudojamas firminis aukštosios mokyklos blankas, joje turi būti nurodyti studento asmens duomenys (vardas, pavardė, gimimo data), skyrius, kuriame studentas mokosi (dieninis) ir studijų laikotarpis.

Jei ES aukštosios mokyklos dieninės studijų formos studentas neturi galimybių dokumentus pristatyti asmeniškai, pažymos originalą ir pirmo puslapio paso kopiją (arba asmens tapatybės kortelės kopiją) TLK gali atsiųsti registruotu laišku – privalomojo sveikatos draudimo laikotarpis jam bus nustatytas nuo teisės atsiradimo datos pagal atsiųstos pažymos duomenis.

VLK primena, kad šiuo metu savarankiškai besidraudžiančio žmogaus mokama PSD įmoka yra 29 eurai. Vykdančio veiklą žmogaus PSD įmokos dydis priklauso nuo to, kokia yra jo veiklos forma.
