Birželio 21 d. vyko antrasis rinkimų į Seimą turas Varėnos-Eišiškių vienmandatėje apygardoje. Naujuoju Seimo nariu išrinktas socialdemokratas, buvęs Varėnos meras Vidas Mikalauskas, kuris prisieks dar prieš Seimui išeinant atostogauti, t.y. šiandien, birželio 30 d., 10.10 val.
Birželio 21 d., vienmandatėje Varėnos–Eišiškių rinkimų apygardoje buvo renkamas naujas Seimo narys (pakartotinis balsavimas). Vyriausiosios rinkimų komisijos (VRK) duomenimis, Varėnos–Eišiškių rinkimų apygardoje rinkėjų sąrašuose buvo 30 217 asmenų, tačiau balsavusiųjų buvo tik šiek tiek daugiau nei trečdalis – 10844 (35,89 proc.). Iki birželio 21-osios iš anksto buvo balsavę 10,08 proc. rinkėjų.
Vienmandatėje Varėnos–Eišiškių rinkimų apygardoje (ją sudaro Varėnos rajonas ir dalis Šalčininkų rajono) Seimo nario mandatas atiteko socialdemokratui Vidui Mikalauskui, surinkusiam 5449 (51,43 proc.) gyventojų balsų ir nugalėjusiam Lenkų rinkimų akcijos kandidatą Andžej Andruškevič, kuriam atiteko 5145 gyventojų balsai (48,57 proc.).
Pažvelgus į Varėnos-Eišiškių rinkimų apygardos 44 apylinkių pateiktus rinkimų duomenis matyti, kad Varėnos krašto žmonės ne tokie jau vieningi, kadangi nemaža dalis savo balsus atidavė už lenkų kandidatą A. Andruškevičių. Pavyzdžiui, Rudnioje už V. Mikalauską balsavo 63 rinkėjai, o už jo oponentą – 35. Kriviliuose V. Mikalauskui savo balsus atidavė 108 gyventojai, o lenkų kandidatui – 79 rinkėjai. Susumavus Varėnos miesto apylinkių rezultatus matyti, kad net 381 miesto gyventojas balsavo už A. Andruškevičių. Mažiausiai balsų lenkų kandidatui atidavė Žiūruose – 4, Dargužiuose – 4, Gudakiemyje – 3, Merkinėje – 7, Panaroje – 7.
Vidas Mikalauskas prisieks dar prieš Seimui išeinant atostogauti, t.y. antradienį, birželio 30 d., o jo vietą Varėnos rajono savivaldybės taryboje užims Gintautas Miškinis.
