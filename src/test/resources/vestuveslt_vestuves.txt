Kokteilių baras ir egzotiškų patiekalų restoranas VIVA LAVITA, įsikūręs viešbučio „Amberton Klaipėda“ 20 aukšte, nustebins ne vieną gurmaną savo ypatingais patiekalais ir plačiu kokteilių asortimentu. Tai lounge tipo restoranas, kuriame norisi lėtai ir ramiai leisti laiką, stebint besileidžiančią saulę, nuolat Kuršių mariomis plaukiojančius laivus ir keltus. Kai oras saulėtas, galima stebėti kas 10 min. besikeičiančią jūros vandens spalvą. Nepakartojama!

Turbūt daugelis pritars, kad restoranas Viva Lavita – viena romantiškiausių vietų Klaipėdoje net tik organizuoti pobūvį, bet ir oficialiai prisiekti amžiną meilę vienas kitam.

Jaunavedžiai Kristina ir Olegas svajojo susituokti ne metrikacijos biure, o kur kas įspūdingiau ir įsimintiniau, pasak jų, „arčiau dangaus“. Tad tokios vietos savo šventei Klaipėdoje ir ieškojo. „Restoraną išsirinkome gana lengvai ir greitai, mes esame neabejingi kokybiškam maistui, Viva Lavita – viena mūsų su vyru mėgstamiausių vietų. Iš pat pradžių planuodami savo vestuves, žinojome, kad tai bus išskirtinė diena, todėl norėjome padovanoti sau ir svečiams nepakartojamą šventę. Mūsų santuokos ceremonija, įvykusi „SKY 21" terasoje, matant pro langus mylimą Klaipėdą ir banguojančią jūrą, buvo tai, apie ką mes ir svajojome",– šypsodamasi pasakojo laiminga nuotaka.
Viva Lavita restoranas – ideali vieta planuojantiems vidutinio dydžio vestuves ir ketinantiems kviesti iki 20 svečių. Neskubėkite trumpinti savo svečių sąrašo: tiems, kurie rengia didesnę šventę, siūloma išnaudoti greta esančią VIP salę. Joje šventės metu galima sutalpinti iki 60 svečių. Trečiasis variantas – rinktis švęsti tik VIP salėje. Joje teikiamos ir visos šventei reikalingos paslaugos: scena muzikantams, reikalinga garso aparatūra kartu su ją išmanančiais specialistais.
Šiuolaikiškose ir elegantiškose Kristinos ir Olego vestuvėse su 1960-ųjų stiliaus akcentais, kuriuos padiktavo pati restorano aplinka, dalyvavo 24 svečiai. „James Bond" – taip apibūdino jaunavedžiai savo šventės temą, kurią atspindėjo dekoro stilistika: rafinuota estetika, juodos ir baltos spalvų deriniai.
Pasiteiravus jaunavedžių apie pobūvio meniu, Kristina negailėjo komplimentų ir nuoširdžios padėkos restorano virtuvei: „Viskas buvo labai gardu ir gražiai patiekta. Daug patarimų davė restorano vadovė Nijolė, nes sudaryti meniu iš siūlomo plataus patiekalų asortimento patiems nebūtų buvę taip paprasta. Didžiausią įspūdį paliko antras karštasis patiekalas ir jo įnešimas į salę – marinuotas ėriuko kumpis su mėtų padažu ir adžika. Na, ir, žinoma, tortas! Visą šventės organizavimą patikėjome profesionaliai komandai ir esame dėkingi už fantastišką vakarą."

Prestige Idea vestuvių planuotojos Kristina Pakalniškytė ir Kristina Benetienė per pastaruosius trejus metus restorane Viva Lavita yra suorganizavusios dvylika išskirtinių pobūvių. Jos patikino, kad restorane įprastai galima mėgautis moderniais europietiškais patiekalais, o rengiamų pobūvių meniu kaskart yra derinamas individualiai, atsižvelgiant į kiekvieno kliento poreikius. Be kita ko, organizuojant tematines vestuves, virtuvės šefė gali sudaryti specialų tematinį valgiaraštį.
„Pagrindiniu privalumu išskirtume tai, kad 20-ame viešbučio „Amberton Klaipėda" aukšte yra dvi salės: vienoje jų įsikūręs restoranas Viva Lavita, kitoje – įrengta pobūvių salė. Įgyvendinant įvairias koncepcijas, galima šias dvi erdves tiek sujungti, tiek atskirti. Sujungus erdves – restoranas gali priimti iki 70 svečių, kiekvienoje salėje atskirai atitinkamai 40–50 svečių. Restoranas „Viva Lavita" alsuoja retro dvasia, tad čia tinka organizuoti klasikines, retro ar vintažo stiliaus vestuves. Antroji salė – visiškai neįpareigojanti, tad galima varijuoti įvairiomis stilistikomis. Kitas išskirtinis šio restorano bruožas – per langus atsiverianti nepakartojamo grožio Klaipėdos miesto ir marių panorama. Taip pat didelį pliusą galime dėti virtuvei už profesionalumą ir personalui už kokybišką aptarnavimą", – savo patirtimi dalijosi vestuvių planuotojos.

Svaiginantis aukštis, įspūdinga panorama, modernus interjeras, puikus meniu ir visos galimybės surengti stilingą, skoningą ir jaukią vestuvių šventę Jūsų laukiančiame restorane Viva Lavita!
