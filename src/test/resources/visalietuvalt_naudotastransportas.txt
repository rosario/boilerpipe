Mūsų šalyje daugiausia nuperkama naudotų automobilių, kurių amžius siekia 10–11 metų. Naudotų automobilių pardavėjai pripažįsta, kad mūsų šalį didžioji dalis naudotų mašinų atvyksta su tam tikrais trūkumais. Dauguma jų būna daužtos, kai kurios skendusios ar net degusios. Vakarų Europos šalyse šiuos trūkumus šalinti yra per brangu, o Lietuvoje jie pašalinami pačiais pigiausiais būdais ar netgi dar paprasčiau – defektai tiesiog paslepiami po dideliu glaisto ar dažų sluoksniu. Taigi, pakalbėkime plačiau apie taip, kaip nesuklysti perkant naudotą automobilį, kad naujuoju pirkiniu būtų galima džiaugtis bent kelerius metus.
Kaip neapsirikti perkant naudotą transporto priemonę?Apsispręskite, ko norite
Viena svarbiausių taisyklių kalbant apie jūsų pasitenkinimą pirkiniu – tiksliai žinoti savo poreikius. Kai tiksliai žinote, kokio automobilio norite, tampa gerokai lengviau jo ieškoti, sutaupote nemažai laiko ir pinigų. Kuo tiksliau suformuluosite poreikius, tuo mažiau būsite blaškomi pardavėjo kalbų ir tapsite atsparesni emociniam spaudimui – smarkiai padidinsite tikimybę įsigyti būtent tokį automobilį, kokio ieškote. Jeigu norite daugiau, nei leidžia jūsų kišenė, iš naujo peržiūrėkite poreikius: sudėliokite juos pagal prioritetus, atmeskite mažiau svarbius, tačiau kainą labiausiai didinančius faktorius.
Renkantis automobilį dažniausiai akcentuojami keli svarbiausi poreikiai, todėl drąsiai juos derinkite ieškodami optimaliausio varianto. Žinodamas konkrečius savo poreikius pastebėsite, kad iš nesuskaičiuojamos siūlomų automobilių gausybės liko vos keletas – šie modeliai ir bus jūsų paieškos tikslas! Kitas žingsnis – dominuojančius išsiaiškinti dominančių automobilių modelių gedimus, pasitaikančius defektus, remonto kainas ir pan.

Kur ieškoti automobilio?
Norint įsigyti naudotą automobilį įprastai pirkėjai geriausio varianto ieško vietiniuose naudotų automobilių turguose, užsienyje, lietuviškose transporto priemonių skelbimų svetainėse ar pažįstamų rate. Kad ir kur ieškotumėte automobilio, pigiausias variantas, išskyrus labai retus atvejus, neturėtų būti jūsų pasirinkimo kriterijus. Jei norite įsigyti tikrai kokybišką automobilį, būkite pasiryžę sumokėti bent jau vidutinę ar net kiek didesnę pasirinkto modelio rinkos kainą. Nesigundykite pigiais variantais.
Kiekvienas pirkdamas dėvėtą automobilį bendrauja su skirtingais pardavėjus ir, žinoma, įsigyja skirtingos techninės būklės automobilius. Žinodami pardavimo vietų specifiką, privalumus ir trūkumus geriau pasiruošite automobilio apžiūrai ir deryboms su pardavėju. Prieš apžiūrint automobilį reikia ne tik surinkti apie jį kuo daugiau informacijos, tačiau ir suprasti pardavėjo elgesio motyvus. Kuo daugiau informacijos apie automobilį turite, tuo išmanesnis pirkėjas esate ir tuo sunkiau pardavėjui bus jus suklaidinti. Iš esmės, visi pardavimo kanalai yra geri, jei tik žinote, ko galite ten ieškoti ir ko tikėtis.

Būklės įvertinimas
Kadangi kiekvienas, kad ir smulkus, automobilio gedimas mažina jo vertę bei tikimybę parduoti, tikrąją transporto priemonės būklę pardavėjai labai dažnai nutyli. Dėl šios priežasties labai svarbu žinoti, kaip visoje automobilių gausoje gerą automobilį atskirti nuo blogo. Nuo to, ar laiku pastebėsite automobilio defektus, priklauso galimi finansiniai nuostoliai, sugaištas laikas remontuojant automobilį ir, be abejonės, jūsų pasitenkinimas pirkiniu bei emocinė būsena. Juk kiekvienas nori, kad automobilis taptų džiaugsmo, o ne keltų stresą.
Tikrąją automobilio būklę išduoda įvairūs požymiai. Vieni jų yra pastebimi lengviau, kiti – sunkiau, tačiau pamatyti juos tikrai įmanoma ir tik jūsų dėmesingumas apsaugos nuo prasto pirkinio. Nors pardavėjas ir giria transporto priemonę, vis dėlto aklai juo pasitikėti nereikėtų, be to kūno kalba visada išduoda melą.
Jei rasite jums patinkantį ir priimtiną automobilį, prieš važiuodami jo apžiūrėti, pasiskaitykite apie to modelio privalumus ir trūkumus. Nuvykę apžiūrai racionaliai apklauskite pardavėją, stebėkite jo elgesį: gal būt jaudinasi, nerimauja. Atidžiai apžiūrėkite automobilio kėbulą: ar jis nesurūdijęs, ar nėra didelių įbrėžimų, įlenkimų, ar nematyti dažų atspalvių skirtumų (jei kyla abejonių dėl spalvos, prie kėbulo pridėkite magnetą; toje vietoje, kur jis nelimpa, užtepta daugiau glaisto, taigi, greičiausiai automobilis buvo daužtas). Patikrinkite salono būklę. Techninei apžiūrai automobilį visada rekomenduojama nuvežti pas pažįstamą meistrą ar į patikimą autoservisą.

Pardavimo įforminimas
Pagal galiojančius Lietuvos Respublikos įstatymus perkant automobilį būtina surašyti pirkimo-pardavimo sutartį. Vis dėlto pildant šį dokumentą pirkėjai retai kada išvengia transporto priemonių pardavėjų gudrybių. Jie sutartį sudaro užsienio kalba, sutarties vieta nurodoma užsienio valstybė, vietoje pardavėjo duomenų įrašomi paskutinio savininko, dažnai užsieniečio, duomenys arba pateikiami neteisingi paties pardavėjo duomenys. Neretai pirkimo-pardavimo sutartyje nurodoma gerokai mažesnė kaina nei iš tikrųjų mokate už automobilį.
Suprasdami, kokius metodus pardavėjai taiko ir kodėl tai daro, surašant pirkimo-pardavimo sutartį, galėsite numatyti ir pasekmes, jei ji bus klaidinga. Kadangi sutartis yra teisinis vieno fizinio ar juridinio asmens (pardavėjo) įsipareigojimas kitam asmeniui (pirkėjui) perleisti automobilį, o pastarasis pagal sutartyje numatytas sąlygas įgyja reikalavimo teisę, tinkamai paruošta sutartis gali tapti jūsų apsauga ir garantu apgavystės atveju, kai tuo tarpu klaidingai užpildyta bus  nieko verta.

Kaip paruošti automobilį asmeniniam naudojimui?
Nebijokite išlaidų ruošiant automobilį asmeniniam naudojimui, nes tai leis sutaupyti ateityje, užtikrins jūsų saugumą ir padidins pasitenkinimą naujuoju pirkiniu. Laiku nepastebėti automobilio trūkumai, pvz., sudilęs variklio diržas ar besibaigianti alyva, vėliau gali sukelti gedimų, kurie smarkiai paplonins jūsų piniginę. Viso to galima išvengti skyrus šiek tiek laiko bei nedidelių investicijų į automobilio paruošimą eksploatacijai.
Prieš pradedant naudoti naujai įsigytą transporto priemonę patikrinkite, įvertinkite ir jeigu reikia pakeiskite tepalo, oro, kuro filtrus, variklio alyvą, diržus (paskirstymo, aušinimo, generatoriaus, kondicionieriaus). Sutvarkykite stabdžių sistemą: kaladėles, diskus, žarneles, stabdžių skystį. Patikrinkite automobilio pakabą, guolius ir amortizaciją, tepalo lygį pavarų dėžėje ir galiniame tilte, aušinimo sistemos skystį. Artėjant šaltajam metų laikui pasirūpinkite kokybišku akumuliatoriumi, išvalykite vėdinimo-kondicionavimo sistemą, jei reikia pakeiskite salono filtrą bei subalansuokite ratus.
