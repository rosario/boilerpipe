Penktas kartas. Kaip teigia gyvos muzikos festivalio „Aš toks vienas!“ organizatoriai, šiųmetis renginys – jau išaugęs iš vaikiško amžiaus ar ypatingo šeimos prieglobsčio, todėl siūlo gerokai pasikeitusį repertuarą – žadama, jog šiemet, rugpjūčio 1 d., nuo 18 val. Germanto paežerę sudrebins roko muzikos garsai. Peno bus ne tik ausims, bet ir akims – dangų išmargins keliasdešimt orų balionų – tuo pat metu vyks karšto oro balionų varžybos. Galop organizatoriai dar priduria: renginys, kaip reta šiais vartotojų visuomenės laikais, nemokamas…

Tiesa, šiokių tokių pokyčių bus ne tik festivalio turinyje…

Kils oro balionai

Jau penktojo festivalio „Aš toks vienas“ režisierė Giedrė Kavaliauskaitė spaudos konferencijoje sakė, kad festivalio data šiemet pakoreguota ne šiaip sau – ji priderinta prie renginio partnerių – karšto oro balionų varžybų. Tačiau tai, anot Telšių kultūros centro režisierės, tik įneš daugiau spalvų į renginį. „Kasmet bendradarbiaujame su viena iš gamtos stichijų. Pernai vandeniu atplukdytas festivalio himnas. Žiūrėsim, ką ištrauksim šiemet“, – ne visas renginio paslaptis buvo linkusi iki galo atskleisti G.Kavaliauskaitė.

Naujienos ir netikėtumai

O naujienų ir akims, ir ausims, bus nemažai. Pasak režisieriaus Tado Montrimo, šiemet jubiliejinį festivalį nuspręsta atšvęsti ypač linksmai ir trankiai, tad nutarta į Telšius sukviesti roko muzikos atlikėjus. „Šiemet be Telšius jau spėjusių pamėgti grupių ir atlikėjų pirmą kartą gyvai užgros ir naujas garbingų svečių penketukas: „BIX“, Saulius Prusaitis, „Colours of Bubbles“, „Freaks on Floor“ bei „Neteisėtai padaryti“. Svečiai kartu su telšiškių jau patikrintais ir pamėgtais atlikėjais Kęstučiu Jablonskiu, „Antikvariniais Kašpirovskio dantimis“ bei „Condor Avenue“ žada susirinkusiems žiūrovams padovanoti saulėtos nuotaikos, karštų emocijų ir nepamirštamų įspūdžių kupiną vakarą“, – sakė T.Montrimas.

Žiūrovai festivalyje išvys ir scenos debiutantų – tai bus grupės „Sirupas“, „LitRoll“, „Liūts, mergela ir dvė žuvys“, „No Intro“ ir „Movo“.

Stilius, saugumas ir maistas

Festivalio organizatoriai kviečia į renginį atvykti išskirtinai apsirengus. „Festivalio stiliukas tradicinis – džinsai, tik šiemet jie plėšyti“, – šypsojosi režisierė Giedrė. Anot jos, šiųmečio festivalio programa skirta ne klausytis sėdint ant pleduko, o straksint prie scenos. Renginį tradiciškai filmuos Lietuvos televizija.

Žiūrovų saugumu rūpinsis apsaugos darbuotojai bei policija. Įspėjama, kad nebus galima įsinešti alkoholio, stiklinės taros, maisto. Bus prekiaujama silpnais alkoholiniais gėrimais bei maistu.

Festivalio metu važinės specialus miesto transportas, kuris padės telšiškiams tiek nuvykti į festivalį, tiek iš jo grįžti.
