Šį vaikiną – 19 metų druskininkietį Modestą Jamantą gali būtų pavadinti vyriška „Barbės-devyndarbės“ versija: studijuoja, groja, čiuožia bei plaukia lentomis, skraido... Su juo susitinkame vandenlenčių trasoje prie Alkos ežero, kadangi laisvą minutę praleidžia čia, kur, kaip pats teigia: „Galima čia atsigauti, parelaksuoti po mokslų ir darbų“.

   - Kuo užsiimi gyvenime?
   - Esu studentas, studijuoju skrydžių valdymą Vilniaus Gedimino technikos universitete, Antano Gustaičio aviacijos institute.
   - Kelintame kurse esi?
   - Sėkmingai pabaigiau pirmą kursą ir toliau laukiu studijų antro kurso.
   - Kaip tie pirmieji metai praėjo – sunkūs ar nelabai?
   - Pirmus metus dėsto bendrinius dalykus, kol kas dar nėra tos aviacijos, kurios norėjau. Viskas prasidės antrame kurse.
   - Ką veiki gyvenime be studijų, kokie tavo pomėgiai?
   - Labai mėgstu lentų sportą, kadangi dabar sėdim tokioj aplinkoj, čia mano vasaros meilė yra vandenlentė – du sezonus čia dirbau būdamas moksleiviu.
   - O ar ši vasara darbinga?
   - Šią vasarą dirbu stiuardu, saugumo skyriuje. Skraidau po Europą, aplankau ir Rusiją. Bendrauju su keleiviais, gilinu savo žinias aviacijoje.
   - Koks buvo tavo pirmasis darbas?
   - Pirmąjį savo darbą pradėjau devintoje klasėje. Dirbau Snow arenoje kartu su Miku Glatkausku, fainu vyruku, kuris dabar yra išvykęs gyventi į Norvegiją. Aš slidinėjau snieglente, jis – slidėmis: mes kartu statėme tramplynus, buvome sniego architektai. Šiaip ieškojome darbo tik vasarai, tačiau, jai praėjus, pasirašėme sutartį ir pasilikome dirbti visus metus.
   - Ar sunku buvo suderinti mokslą bei darbą?
   - Leidimų labai daug reikėjo, nes per dieną galėjau dirbti kartu su pamokomis, ne daugiau kaip aštuonias valandas. Smagu, kad viską pavyko suderinti. Labai pamilau lentas, atsidaro ir rėmėjų „Board Sports“, jie mus kvietė į renginius, kuriuose mes mielai dalyvaudavome.
   Pradėjome mokyti vaikus ir suaugusiuosius slidinėti, atsirado ir „Sniego universitetas“, kurį įkūrė rėmėjai. Štai ir vasarą mums pasiūlė dirbti vandenlenčių trasoje. Taigi vasarą slidinėjame ant vandens, o žiemą - ant sniego. Dvejus metus dirbau šį darbą, dvyliktoje klasėje tik instruktuodavau su snieglentėmis, o studijų metais čia jau nebedirbu.
   - Kuo nori būti užaugęs?
   - Noriu būti skrydžiu valdovu. Taip, taip – valdovu, netaisykit redakcijoj (juokiasi).
   - Žinau, kad esi susijęs su muzika – papasakok plačiau...
   - Taip, esu baigęs muzikos mokyklą. Pagrindinis instrumentas - smuikas, o pianinas buvo antras instrumentas.
   - Ar vis dar groji?
   - Taip, groju, bet jau kitoj plotmėj. Vienas mano draugas pasiūlė prisijungti prie radijo laidos ZIP FM‘e „Love In Slow Motion“ (iš angl. kalbos išvertus – myliu lėtai): mes kartu kuriame laidas, kurias transliuoja pirmadienio vakarais.
   - Norėtum tarptautinio pripažinimo muzikoje?
   - Ne, tai yra tiktai mano hobis. Aš ilsiuosi, kai groju, kai vedu laidas. Turbūt svarbiausia žmogui daryti tai, kas patinka. Jeigu nepatinka – pavargsti.
   - O kada suvokei, kad tau patinka muzika?
   - Kada pabaigiau muzikos mokyklą, nes negalėjau „žiūrėti“ į tą muziką mokykloje. Bet dabar man gražu, gal iš dalies subrendau tam.
   - Papasakok daugiau apie skrydžius, kas paskatino tave rinktis tokią specialybę?
   - Mane sužavėjo pirmas skrydis į Paryžių. Man buvo gal aštuoneri metai, kai atsisėdome su mama į lėktuvą ir aš likau pakerėtas.
   - Daug keliauji – kuriame mieste galėtum gyventi visada?
   - Turbūt Vilnius. Dirbti norėčiau Švedijoj arba Prancūzijoj, o gyventi tai Lietuvoj. Čia vis tiek yra savas kraštas, Vilnius yra geriausias miestas po Druskininkų.
   - Jautiesi savam kelyje ar vis dar ieškai savęs?
- Taip, jaučiuosi savam kelyje. Turiu svajonę – noriu pats pakilti, pilotuoti lėktuvą ir tai daryti daug daug kartų.
   - Šiuo metu abiturientai jau greitai taps studentais, ko palinkėtum jiems?
   - Išvažiavus iš namų, taip sakant, nulipus nuo mamytės pečių, nesijausti, kad mamytės nėra šalia.
   - O tiems, kurie nusiminė, kad ne taip gerai išlaikė egzaminus?
   - Atvirai pasakysiu, mokyklos egzaminai yra tam, jog įstotum į aukštesnę mokymosi įstaigą. Kai įstoji, visos problemos apie egzaminus nuplaukia šalin. O kas nežino, kokią profesiją rinktis – patariu tikrai neskubėti, bet pabandyti visada galima. Lietuvoje yra geros sąlygos, tu gali įstoti, pasimokyti metus ir suprasti, ar tai tavo kelias, ar ne. Turim stiprią švietimo sistemą, kuri leidžia rinktis. Neliūdėti, žiūrėti į priekį ir svajoti.
   - Ką veiksi po interviu?
   - Eisiu krautis lagamino ir važiuosiu į Vilnių. Šiandien turiu skrydį į Romą.
   Palinkėkime gero oro bei skrydžio Modestui!
