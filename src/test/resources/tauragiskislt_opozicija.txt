Šiandien 10 val. tarybos nariai rinkosi į posėdį, kuriame svarstyti pateikti 49 klausimai. Posėdyje dalyvavo 23 tarybos nariai (nedalyvavo Arūnas Beišys ir Robertas Piečia), Vyriausybės atsovė Tauragės apskrityje Irena Ričkuvienė ir Seimo narys Darius Petrošius.
Kaip jau įprasta, posėdžio pradžioje pasveikinti gimtadienius šventę tarybos nariai. Gėlės įteiktos Efremai Bitinienei ir Dariui Briedeliui, abu gimę liepą.
 Išklausyti 2 vieši socialdemokratų frakcijos seniūno kreipimaisi. Socialdemokratų frakcijos vardu  tarybos narys Pranas Petrošius perskaitė viešą kreipimąsi dėl galimybių sudaryti tinkamas sąlygas savivaldybės internetinėje svetainėje ir socialiniame tinkle viešinti opozicijos veiklą bei opozicijos narių nuomonę, deklaravo bei pateikė veiklos kryptis.
Prieš tvirtinant darbotvarkę bendru sutarimu nuspręsta 3 klausimus iš jos išbraukti. Išbrauktas klausimo svarstymas dėl žemės sklypo priskyrimo visuomenės poreikiams - kaip informavo meras S.Mičiulis, atsirado galima sklypo savininkė, todėl būtina gautą informaciją patikrinti. Atidėtas ir klausimo ,,Dėl sporto renginių rėmimo projektų finansavimo nuostatų patvirtinimo" sprendimas,  kadangi jis nėra iki galo išdiskutuotas. Dar vieną klausimą, t.y. ,,dėl ilgalaikio materialiojo nekilnojamojo turto perdavimo panaudos pagrindais Tauragės apskrities verslininkų asociacijai" pasiūlė atidėti Vyriausybės atstovė Tauragės apskrityje Irena Ričkuvienė.
Pritarta Tauragės ,,Versmės", Žalgirių, Žygaičių ir Skaudvilės gimnazijų, Tarailių, Martyno Mažvydo, ,,Šaltinio" progimnazijų, Jovarų, Pagramančio pagrindinės ir Batakių vidurinės mokyklos, Tauragės pagalbos mokytojui ir mokiniui centro, lopšelių-darželių,,Ąžuoliukas“, ,,Kodėlčius“ ir ,,Žvaigždutė“, vaikų reabilitacijos centro-mokyklos ,,Pušelė“, Skaudvilės specialiosios mokyklos, Adakavo mokyklos-daugiafunkcio centro, Lomių,  Gaurės, Lauksargių, Tauragės ,,Aušros",  Muzikos mokyklos, Vaikų ir jaunių sporto mokyklos, Moksleivių kūrybos centro ir Suaugusiųjų mokymo centro direktorių 2014 metų veiklos ataskaitoms.
Sprendimas dėl Batakių vidurinės mokyklos išsaugojimo palydėtas atvykusių batakiškių gausiais plojimais.
Opozicija negailėjo kritikos valdantiesiems dėl tarybos darbo planavimo 2015 metais. Pasak Viktoro Kovšovo, ,,darbo planelis skystokas, vidutinioko lygio", tad 7 opozijos atsovai šiuo klausimu nebalsavo, 1 susilaikė.
Kiek daugiau diskusijų sulaukė sprendimas dėl papildomų funkcijų pavedimo skirti 40 proc. atlyginimų dydžio priemokas prie atlyginimų Tauragės rajono savivaldybės administracijos direktoriui Modestui Petraičiui ir jo pavaduotojui Vytautui Navickui. P.Petrošius išsakė pastabas administracijos direktoriui.
- Jis daro nemažai klaidų, pavyzdžiui, su ,,Šilumos tinklais", nubausta Gaurės socialinė darbuotoja, ir tai yra politinis priekabiavimas neturint jokio pagrindo. Yra slepiamos savivaldybei pavaldžių įmonių naujai sudarytų valdybų sudėtys, o tai neturėtų būti slepiama nuo tarybos narių. Vyriausybės atstovė Tauragės apskrityje Irena Ričkuvienė informavo, kad  funkcijos, šiame sprendime išvardintos kaip papildomos, turėtų būti įrašytos į pareigybių aprašą, tokiu atveju, šis  parengtas sprendimo projektas  būtų neteisėtas.  Šiuo metu šios funkcijos pareigybių apraše neįrašytos. 15 balsavus „už“, 8 nebalsavus,  priedus  administracijos direktoriui ir jo pavaduotojui nutarta skirti.
Posėdžio metu nuspręsta suteikti 84 858,67 Eur garantiją VŠĮ ,,Tauragės futbolas“ įsipareigojimų bankrutavusiai akcinei bendrovei SNORAS refinansuoti.
