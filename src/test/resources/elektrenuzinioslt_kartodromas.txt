Rugpjūčio 1 d. Elektrėnų savivaldybėje, Strošiūnų gyvenvietėje, oficialiai atidaromas naujai įrengtas kartodromas „Speedway“. 4 ha ploto kartodrome įrengta trasa su Lietuvoje dar nematytomis konfigūracijomis.

Adrenalino mėgėjams siūloma net 5 skirtingų klasių technika ir galingiausi sportiniai ROK, „Rotax“ bei DD2 klasės kartai, kuriais iš Baltijos šalių pasivažinėti galima tik Lietuvoje.
Strategiškai patogioje vietoje, tarp Vilniaus ir Kauno, įsikūręs kartodromas klientams siūlys ne tik galingą techniką, bet ir kokybišką trasą. Šiuo metu Lietuvoje tai yra pirma ir vienintelė visus metus veikianti kartų trasa su žymiais reljefo pokyčiais. Trasa atitinka tarptautinius bei Lietuvos kartingo federacijos reikalavimus, bendras jos ilgis – 900 metrų, o plotis – 8 metrai. Trasoje numatytos dvi galimos konfigūracijos, galimybė važiuoti pagal ir prieš laikrodžio rodyklę. Tai leis išbandyti įvairias trasos įveikimo kryptis ir schemas. Greičio ir lenktynių mėgėjams kartodrome siūloma daugiau nei 30 įvairius poreikius atitinkančių kartų. Išbandyti trasą galės ir turintys savo techniką: kartus, motorolerius ar motociklus.
„Naujame kartodrome sportininkams bus rengiamos kartingų lygos, sporto varžybos bei treniruotės, organizuojami nacionaliniai renginiai, o mėgėjai galės savo jėgas tobulinti vairuodami įvairaus galingumo kartus. Jie tai darys prižiūrimi specialistų“, – apie naujo kartodromo galimybes pasakoja „Speedway“ direktorius Vytautas Leščiauskas, pats kartingo sporte turintis 10 metų patirtį.
Rugpjūčio 1 d. oficialiai atidaromas kartodromas įmonėms ar organizacijoms siūlo galimybę įsigyti teisę į „Speedway“ kartodromo pavadinimą. „Kuriant naują kartodromą orientavomės į kokybę ir profesionalumą. Iš didelio aplinkinių susidomėjimo matome, kad tokio pobūdžio paslaugų Lietuvoje tikrai reikia, todėl manome, kad unikalus kartodromas padės didinti teisę į jo vardą įsigijusios įmonės žinomumą“, – tvirtina Vytautas Leščiauskas.
Kartingų sporto mėgėjai galės įsigyti „Speedway“ metinį abonementą, kartodrome organizuoti renginius grupėms, važinėtis su savo kartais ar nuomotis siūlomus. Nemenkas dėmesys naujame kartodrome skiriamas ir klientų komfortui. Čia bus įrengtos daiktų saugyklos, persirengimo kabinos, tualetai, dušai. Lankytojams siūlomas patogus darbo laikas – pirmadieniais-sekmadieniais nuo 10 iki 21 val. visus metus.
Kartodromui įrengti buvo skirta 700 tūkst. eurų investicijų. Dalį lėšų finansavo Europos Sąjunga. Ateityje kartodromo trasą planuojama ilginti iki 1200 metrų ir sudaryti galimybę vienu metu važiuoti dviem  skirtingomis trasomis, kurių ilgis bus po 600 metrų.
