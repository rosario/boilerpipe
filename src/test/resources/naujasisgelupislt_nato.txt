Liepos 20–26 d. Baltijos valstybių oro erdvę saugantys NATO oro policijos naikintuvai atpažinti ir lydėti tarptautinėje oro erdvėje virš Baltijos jūros skridusių Rusijos Federacijos karinių orlaivių iš viso kilo septynis kartus. Naikintuvai kilo iš aviacijos bazių Šiauliuose ir Amari (Estijoje).

Per šį laikotarpį devyni Rusijos kariniai orlaiviai skrido be iš anksto suderintų skrydžių planų, išjungę automatinius atsakiklius ir nepalaikydami radijo ryšio: liepos 20 d. – karinis transporto orlaivis IL-18, liepos 24 d. – keturi fronto bombonešiai Su-34 ir keturi naikintuvai MiG-31.
Liepos 21 d. naikintuvai lydėjo karinį žvalgybinį orlaivį IL-20, kuris skrido pagal iš anksto pateiktą skrydžio planą, palaikydamas ryšį su skrydžio valdymo centru, bet išjungęs automatinį atsakiklį, liepos 25 d. naikintuvai lydėjo karinį transporto orlaivį Tu-134, kuris skrido be iš anksto pateikto plano, išjungęs automatinį atsakiklį, palaikė radijo ryšį su valdymo centrais.
Taip pat per šį laikotarpį NATO naikintuvai lydėjo devynis karinius transporto orlaivius, skridusius pagal iš anksto pateiktus skrydžių planus, su įjungtais automatiniais atsakikliais ir palaikant radijo ryšį.
