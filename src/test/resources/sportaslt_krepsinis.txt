Lietuvos rinktinė pasiruošimą Europos čempionatui pradėjo pergale – 80:68 Klaipėdoje įveikė Australijos rinktinę. Vyriausiasis treneris Jonas Kazlauskas teigė, jog yra daug taisytinų dalykų, bet įžvelgė ir teigiamų. „Džiaugiuosi, kad pirmas blynas neprisvilo. Yra labai daug taisytinų dalykų – pilna jų visuose aspektuose. Tai buvo pirmas mačas prieš stiprų varžovą. Galvoju, kad pasisekė pirmos rungtynės tiek rinktinei, tiek varžovams, tiek žiūrovams“, – teigė strategas. – Rungtynių pradžioje šlubavo gynyba, bet vėliau gynėtės daug sėkmingiau. Kas tai lėmė? – Turime daug naujų veidų. Pirmiausia reikia susitvarkyti su psichologija, su varžovais. – Kurie dalykai nudžiugino? – Nudžiugino vyriška kova, kad nepralaimėjome kovos dėl kamuolių prieš tokius stiprius vyrus turinčią rinktinę. Pirmoje pusėje jaudino tai, kad išmetėme daugiau tritaškių nei dvitaškių, vėliau tas skaičius pasikeitė. Su Valančiūno atvykimu šis skaičius dar labiau keisis. – Ar jautėsi, kad kažkuris žaidėjas jaudinosi labiau už kitus? – Visi jaudinosi, kas yra normalu ir žmogiška. Su lyg kiekvienu maču reikia įveikti tą jaudulį ir tai padaryti kaip įmanoma greičiau. – Kaip vertinate Domanto Sabonio pasirodymą? – Galvojau, kad jeigu jis netrukdys per treniruotes, tai bus gerai. Jis ne tik kad netrukdė, bet ir labai solidžiai atrodė. Manau, kad šiandien jis dar neparodė savo tikrojo pajėgumo.
