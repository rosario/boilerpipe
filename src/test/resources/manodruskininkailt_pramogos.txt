Šią vasarą smulkieji Druskininkų krašto verslininkai bei įvairių įstaigų ir asociacijų atstovai stebina išradingumu, druskininkiečiams ir miesto svečiams siūlydami orginalias laisvalaikio praleidimo idėjas. Mieste nestinga pasiūlymų aktyvaus ir ekstremalaus laisvalaikio mėgėjams, populiarėja edukacinės-pramoginės programos. Kurortas pritraukia vis daugiau iniciatyvių žmonių, pamačiusių potencialą mūsų mieste realizuoti savo idėjas.

„Salty tour“ siūlo išskirtines pramogas
Išskirtinių ir nuotaikingų pramogų „Salty tour“ organizatorius Artūras Skausmenis siūlo kitokį, įdomesnį laisvalaikio praleidimo būdą. Siūlomų paslaugų spektras išties platus. Viena iš jų – romantiška vakarienė 12-os vietų laive, plūduriuojančiame ant vandens miesto centre esančiame Druskonio ežere. Vakarienės metu svečiai turi progą ne tik grožėtis vakarėjančio miesto vaizdais, bet ir išgirsti gyvai grojamą gitaros muziką. Šią pramogą organizatoriai siūlo jau antrą sezoną. „Druskininkiečiams ir į kurorto svečiams norėjome pasiūlyti paslaugą, kurios nėra kituose miestuose. Juk, manau, kiekvieną nudžiugintų romantiškas pasiplaukiojimas laivu vakare Druskonio ežere. Gyvename nuostabiame mieste, todėl esame įpreigoti atvykstantiems žmonėms pasiūlyti vis ką nors naujo ir judėti į priekį,“ – sakė A. Skausmenis.
„Salty tour“ – jauna, energinga ir kūrybinga komanda, sukaupusi daug neįprastų pramogų bei turų organizavimo patirties. Jie organizuoja išskirtines ir nuotaikingas pramogas Druskininkuose, Lietuvos perlu vadinamame kurorte: smagiai praleisti laiką, važinėjant dviračiais ir atliekant smagias užduotis, mokytis pasigaminti savo sūrį ar cepelinus. „Mūsų tikslas – suteikti žmonėms naujų emocijų, naujos patirties ir nepamirštamų įspūdžių. Mes siekiame jų laisvalaikiui pridėti daugiau prieskonių, daugiau aštrumo, daugiau druskos“, – toks „Salty tour“ tikslas.

Pramogų aikštėje – sferinis kinas
Mobilus planetariumas – naujausia švietimo priemonė ne tik vaikams, bet ir suaugusiems. Sferinės projekcinės sistemos pagalba viso kupolo viduje išgaunamas neįtikėtinas vaizdas. Žiūrovams siūlomas sferinis 360 laipsnių apžvalgos plotas – tokio negali pasiūlyti joks kitas šiuolaikinis kino teatras. Šią vasarą mobilųjį planetariumą išmėginti gali ir Druskininkų gyventojai bei miesto svečiai – jis veikia Pramogų aikštėje.
Kamilė Gendvilytė, viena iš bendrovės „Sferinis kinas“ darbuotojų, pasakojo, kad planetariumas Druskininkuose įrengtas todėl, kad tai kurortas, vasaros sezonu pritraukiantis turistus, ir dėl to, kad mieste dar niekas nesiūlo tokių pramogų. Šią pramogą druskininkiečiams ir miesto svečiams „Sferinis kinas“ planuoja siūlyti visą vasarą.

Pasak K. Gendvilytės, vienos iš bendrovės „Sferinis kinas“ darbuotojų, planetariumas Druskininkuose įrengtas todėl, kad čia gausu turistų, be to, mieste dar niekas nesiūlo tokių pramogų/Roberto Kisieliaus nuotrauka



Kaip sakė K. Gendvilytė, mobilus planetariumas suteikia galimybę domėtis naujovėmis, įvairiais reiškiniais, kurie supa mus ir mūsų visatą, taip pat neatsilikti nuo visame pasaulyje sparčiai tobulėjančių technologijų. „Kiek daug nuostabių dalykų mus supa ir kiek mažai mes apie tai žinome… Šis, Druskininkuose veikiantis planetariumas, didžiausias iš keturių, kuriuos turime, ir pirmas, pastatytas lauke. Kitus įrengdavome tik patalpų viduje. Demonstruojame edukacinio pobūdžio sferinius kino filmus. Jie tinka žiūrėti įvairaus amžiaus grupėms. Turime filmų, skirtų šeimoms, taip pat rimtų mokslinių, todėl jie tinka ir mažiesiems, ir suaugusiems žiūrovams,“ – pasakojo K. Gendvilytė.

Dviratininkai pamėgo naujuosius dviračių takus
Dviračių nuoma jau 20 metų užsiimantis Algimantas Baranauskas atviravo, kad šio transporto nuomą pradėjo, kaip dviejų šeimų verslą, kad vaikai vasarą galėtų užsidirbti. Vaikams užaugus, nuoma sėkmingai užsiima pats Algimantas: „Nors verslas sezoninis, turiu nuolatinių klientų kurie nuomoja dviračius jau 10-15 metų, visada sveikinasi, ateina aplankyti. Yra klientų ne tik iš Lietuvos, bet ir iš Rusijos, Izraelio, Lenkijos, kitų šalių. Visuomet malonu juos matyti, sužinoti kaip sekasi. Ilgainiui jie tampa gerais pažįstamais ir netgi draugais“.


Pasak dviračių nuoma užsiimančio A. Baranausko ir jo kolegų, žmonės, kurie nuomojasi dviračius, pastaraisiais metais itin džiaugiasi atnaujintais dviračių takais/Laimos Rekevičienės nuotrauka

Pasak A. Baranausko, žmonės, kurie nuomojasi dviračius, pastaraisiais metais itin džiaugiasi atnaujintais dviračių takais. Populiariausias dviratininkų maršrutas – naujasis dviračių takas palei Nemuno upę. Labai daug norinčiųjų pasivažinėti nauju taku, vedančiu link „Snow arenos“. Šį maršrutą itin pamėgo Druskininkų svečiai, kurie išsinuomoja dviračius visai parai ir stengiasi apvažiuoti Druskininkų apylinkes.
Kaip pastebėjo A. Baranauskas, tie, kurie nuomojasi dviračius, pageidauja ir dviračių takų žemėlapių. Pasak pašnekovo, dauguma dviratininkų domisi A. Česnulio sodyba ir norėtų ten nuvažiuoti dviračiais, tik kol kas dviratininkams skirtuose žemėlapiuose šis maršrutas dar nėra pažymėtas, nes ten nėra dviračių takų.
Pats A. Baranauskas taip pat dažnai važinėja dviračiu. Mėgstamiausias jo maršrutas – naujuoju dviračių taku link Meilės salos ir atgal. „Tikrai tas takas unikalus, fantastiškas ir gražiai padarytas, įrengtos labai gražios poilsiavietės, geras apšvietimas. Kai važiuoji nuo Švendubrės pusės senuoju dviračių taku ir nuo kalno nusileidęs pamatai naująjį, jautiesi kaip į kitą pasaulį nusileidęs,“ – įspūdžiais dalijosi dviračių nuoma besiverčiantis pašnekovas.

„Sūrūs vėjai“ siūlo pažinti Druskininkų kraštą, dzūkiškas tradicijas
Druskininkų vietos veiklos grupės administratorė Agnė Jazepčikaitė-Gaidienė pasakojo, kad druskininkiečiai ir kurorto svečiai turi galimybę pažinti Druskininkų kraštą, dzūkiškas tradicijas, dalyvauti įvairiose atraktyviose ir edukacinėse programose – išskirtinių pramogų siūlo viešoji įstaiga „Sūrūs vėjai“. Norintys gerai praleisti dieną, gali rinktis vieną iš trijų atraktyvių-pažintinių maršrutų. „Dzūkų dzyvai Druskininkų krašte“ – tai įdomi kelionė, kurios metu keliautojų laukia pažintis su Švendubre, pasivaikščiojimas po unikaliai išdėstytas dzūkiškas sodybas, senovinių amatų išbandymas, arbatų degustacija ir, žinoma, Raigardo slėnio istorija bei atrakcijos prie Velnio akmens. Pasigrožėjus gamta, kelionė tęsiama į Viečiūnus, ten laukia žvakių gamybos, keramikos, molio, kalvystės edukacinės programos. Kelionę vainikuoja pažintis su išskirtine Antano Česnulio drožinių sodyba ir nuotaikinga dzūkiška vakaronė. „Saldus kelalis ant Dzūkijos pieskelės“ – tai atraktyvi dienos kelionė, supažindinanti su mūsų krašte gyvenančiais baliniais vėžliais, suteikianti galimybę dalyvauti bitininkų arba sausainių kepimo edukacinėje programoje, ragauti dzūkiškų valgių, susipažinti su ūkio gyvuliais, panašiais į stumbrus – galovėjais. Važiuojama link Leipalingio dvaro…. tačiau kelionė veda per gūdų mišką, kur keliautojams tenka susidurti su vietinėse pelkėse besislapstančiais „razbainykais“. Arklių tempiami vežimai veža į pilną atrakcijų girią, kurioje laukia šaudymas su lankais, jodinėjamas arkliais, užkandžiai ant laužo. Vėliau patenkama į Leipalingio dvarą, ten pamatomas dvaro gyvenimas, mokomasi dvaro šokio, laukia dvariški pašnekesiai prie arbatos puodelio ir smagi dzūkiška vakaronė.


Naujas objektas – atnaujintas Leipalingio dvaras, kurį aplankę keliauninkai pamato dvariškių gyvenimą/VšĮ „Sūrūs vėjai“ archyvo nuotrauka

„Sūrio kelias link dvaro“ – galimybė pamatyti, kaip tikrų dzūkų rankose gimsta ne tik lietuviški varškės, bet įvairiausi fermentiniai, brandinti ir pelėsiniai sūriai. Ne kartą geriausiais šalyje pripažinti ūkininkai Gražina ir Arvydas Augai nupasakos sūrio kelią „nuo pievos iki stalo“, aprodys ūkį, leis pamatyti pelėsinių sūrių brandinimo rūsį. Galima ne tik degustuoti įvairiausių rūšių sūrių, melžti karvę, bet ir savo rankomis pasigaminti lietuvišką varškės sūrį, kurį teks nuvežti į Leipalingio dvarą. Tačiau ir ši kelionė link dvaro ne tokia jau paprasta, nes tenka arklių tempiamais vežimais pervažiuoti pavojingą brastą, susidurti su plėšikais, išmokti šaudyti lankais ir kitų išgyvenimo miške gudrybių. Po šių gyvenimiškų pamokų keliautojai atvyksta į Leipalingio dvarą, kuriame verda dvariškių gyvenimas: dainos, šokiai, pašnekesiai prie arbatos puodelio ir gardūs dvariški patiekalai.
Šiuos atraktyvius maršrutus Druskininkų vietos veiklos grupė sukūrė kartu su kaimo bendruomenėmis. Į maršrutus įtrauktos Švendubrės, Jaskonių ir Naujasodės, Viečiūnų, Bilso, Leipalingio, Jovaišių ir Stračiūnų bendruomenės, jose gyvenantys aktyvūs kaimo gyventojai, ūkininkai ir amatininkai. Vietos gyventojai džiaugiasi, galėdami pristatyti savo kraštą, amatus, papročius ir tradicijas druskininkiečiams ir kurorto svečiams.
VšĮ „Sūrūs vėjai“, bendradarbiaudama su Viečiūnų kaimo bendruomene „Versmė“, K. Dineikos sveikatingumo parke pastatytame vagonėlyje prekiauja šviežiai spaustomis sultimis. Vietiniai gyventojai ir turistai gali atsigaivinti šviežiomis sultimis, mineraliniu vandeniu, kava ar ledais. Pasak A. Jazepčikaitės-Gaidienės, ateityje bus stengiamasi supirkti iš kaimo gyventojų kuo daugiau vaisių ir daržovių, ir iš jų spausti natūralias sultis, tokiu būdu suteikiant kaimo gyventojams galimybę užsidirbti.

Ekstremalių pojūčių mėgėjams – vandenlenčių sportas
Ekstremalių pojūčių mėgėjai jau trečią vasarą iš eilės turi galimybę išbandyti visame pasaulyje populiarų vandenlenčių sportą. Tai sportas, apjungiantis snieglenčių, banglenčių ir vandens slidžių elementus. Idėja paprasta – čiuožimas vandenlente vandens paviršiumi, traukiant mechanizuotam įrenginiui. Simonas Turkonavičius, dirbantis trasoje jau antrą sezoną, tikisi, kad įsibėgėjant šiltajam metų laikui klientų padaugės. „Žadame atsinaujinti, pasiūlyti naujovių kliūčių trasoje bei naują įrangą. Užsiiminėjame vandens sportu, mokome žmones plaukti vandenlente, o labiau įgudusius – daryti triukus. Pabandę pirmą kartą klientai beveik visada sugrįžta,“ – pasakojo Simonas. Druskininkiečiai turi išskirtinę progą išbandyti šią ektremalią pramogą netgi su 50-ies procentų nuolaida (būtina išankstinė rezervacija).


„Ekstremalių pojūčių mėgėjai turi galimybę išbandyti visame pasaulyje populiarų vandenlenčių sportą“, – sakė S. Turkonavičius, dirbantis trasoje jau antrą sezoną.

Druskininkų gidai siūlo teatralizuotas ekskursijas
Druskininkų gidų asociacijos vadovė Tatjana Zielinski pasakojo, kad jau ketverius metus druskininkiečiams ir miesto svečiams gidai siūlo dalyvauti teatralizuotose ekskursijose po Druskininkus „Mineralinis miestelis“. „Ekskursijose pateikiamos ne vien datos ir skaičiai, kurie dažnam turistui neįdomūs, bet pikantiškos ir įdomios istorijos, padedančios įsijausti į to amžiaus laikotarpį, pasitelkiant įvairią atributiką ir kostiumus. Druskininkų gidų asociacija organizuoja vis daugiau teatralizuotų ekskursijų. Gidai noriai įsitraukia į veiklą, patys siuvasi drabužius. Ekskursijos siūlomos ir vietiniams gyventojams, ir miesto svečiams. T. Zielinski sakė, kad po pirmos sėkmingos premjeros, bus ir ateityje siūloma teatralizuota ekskursija-vaidinimas „Meilė tau viską atleis“, jis vyks K. Dineikos parke.


Druskininkų gidų asociacijos vadovė Tatjana Zielinski pasakojo, kad jau ketverius metus druskininkiečiams ir miesto svečiams gidai siūlo dalyvauti teatralizuotose ekskursijose/Laimos Rekevičienės nuotrauka

Gidų asociacija taip pat paruošusi teatralizuotą ekskursiją apie M. K. Čiurlionį, kurią žada parodyti per didžiojo kompozitoriaus ir dailininko gimtadienį. „Žadame visus pakvieti į teatralizuotą ekskursiją. Be ypatingų datų, tiesiog apie M. K. Čiurlionį, kaip žmogų – vaiką, jaunuolį,“ – žadėjo T. Zielinski.
Druskininkiečiai ir miesto svečiai turi puikią progą turiningai praleisti laisvalaikį ir išbandyti orginalias pramogas. Tikimės, kad kasmet jų pasiūla vis didės, pritraukdama turistus, ir džiugindama vietinius gyventojus.

Druskininkuose pradėjo veikti pramoginis kartodromas „SnowKart“
Druskininkuose pradėjo veikti ir pramoginis kartodromas „SnowKart“. Tai pirmas kartas, kai kurorte pramogų turės ir lenktynių mėgėjai.
Kartodromas veikia „Snow Arenos“ teritorijoje ir dirbs šios arenos darbo laiku be išeiginių dienų visus metus. Žiemą kartingo mėgėjai galės lenktyniauti ant sniego. Jeigu jo pritrūktų, „Snow Arena“ sniego patrankos pasitarnaus ir „SnowKart“ kartodromo trasos lankytojams.


Druskininkuose pradėjo veikti ir pramoginis kartodromas „SnowKart“/„Snow arena“ archyvo nuotrauka

Kartodromo rengėjai mano, kad druskininkiečiams ir miesto svečiams patiks čia lankytis. „SnowKart“ kartodromo rengėjai tikisi sulaukti ir Druskininkų savivaldybės mero Ričardo Malinausko, kuris praeityje buvo tituluotas lenktynininkas.
Šiuo metu tai vienintelis Dzūkijoje veikiantis pramoginis kartodromas. Kartodromo atidarymo proga ateinantį savaitgalį bus rengiamas profesionalių lenktynininkų ir mėgėjų turnyras, tad jau per pirmąją darbo savaitę kartodromo rengėjai tikisi sulaukti trasos rekordų. Kol kas greičiausias „SnowKart“ kartodromo trasos įveikimo laikas yra 20,08 sek.
„SnowKart“ kartodrome bus naudojami prancūziški „Sodi“ kartai „Sodikart GT5“, kuriuose sumontuoti 200 kub. cm darbinio tūrio varikliai. Tai vieni populiariausių ir patikimiausių pramoginių kartingų pasaulyje. Trasoje įdiegta moderni olandų įmonės AMB laiko matavimo įranga, todėl nekils diskusijų dėl to, kas pravažiavo greičiausią ratą ar kas finišavo pirmas – viską fiksuoja elektronika, ir vos išlipus iš kartingo bus galima analizuoti savo pasirodymą. Klientai iš karto po važiavimo matys visus savo ratų įveikimo laikus, lyginti juos su varžovų.
Netrukus šalia įsikurs ir dar viena pramoga – „TV3.LT“ vėjo tunelis. Tokios atrakcijos Lietuvoje dar niekas nedarė – vėjo tunelis netrukus turėtų pasiekti Lietuvą. Šį atrakcija šimtus Lietuvos piliečių iki šiol viliojo keliauti į užsienį. Tokius vėjo tunelius turi kaimynai latviai ir lenkai. Pastačius šį įrenginį Lietuvoje, tikimasi pritraukti ne tik mūsų šalies tokios pramogos mėgėjus, bet ir privilioti nemažai užsieniečių.
„Mes labai džiaugiamės, galėdami pasiūlyti mūsų kurorto poilsiautojams vis daugiau ir vis įvairesnių pramogų. Dabar „Snow Arena“ pramogų komplekse jau gali rasti pramogų ne tik žiemos sporto, bet ir lenktynių mėgėjai. Kai atsidarys vėjo tunelis, čia galės atvykti ir tie, kam per mažai vietos ir ant žemės,“ – juokauja „Snow Arena“ valdančios įmonės „Stamita“ direktorius Andrius Stasiukynas.
Paminėjome tik keletą pramogų, o dar daugybę jų siūlo aktyvūs Druskininkų krašto žmonės.
