Neringos savivaldybės taryba patvirtino kreipimąsi į prezidentę, Seimo pirmininkę, Seimo narius , premjerą bei Vyriausybės narius dėl žalos už statinių griovimą Neringoje atlyginimo. Vietos politikai stebisi, kodėl didžiausia atsakomybė ir našta atlyginant žalą - per milijoną eurų - užkrauta Neringos bendruomenei, kategoriškai pasisakiusiai prieš teismų sprendimą nugriauti statinius. Tarybos kreipimesi primenama, kad šių metų gegužės 19-ąją Lietuvos vyriausiasis administracinis teismas priėmė sprendimą priteisti žalos atlyginimą už nugriautą pastatą Juodkrantėje Neringos savivaldybei bei Valstybės teritorijų planavimo ir statybos inspekcijai ir taip paskelbė nuosprendį visai Neringos bendruomenei. “Jau atliekami veiksmai, siekiant privačių asmenų patirtas išlaidas išieškoti iš Neringos savivaldybės biudžeto, kurio pagalba įgyvendinamos kurortui gyvybiškai svarbios veiklos. Informuojame, kad iš valstybės ir Neringos savivaldybės solidariai priteista žala – 1 149 349,83 eurų ir penkių procentų metinės palūkanos nuo bylos iškėlimo iki teismo sprendimo visiško įvykdymo”, - rašoma kreipimesi. Neringos taryba kviečia dar kartą atkreipti dėmesį į tai, kad visos vadinamosios neteisėtos statybos Kuršių nerijoje buvo vykdomos turint visų atsakingų institucijų leidimus. Tai akcentavo ir 2009-aisiais metais pajūrio statybų problemas nagrinėjusi Valstybės kontrolė, tuomet perspėjusi, kad patirtą žalą turės atlyginti valstybė, nes valstybė yra atsakinga už jos tarnautojų sprendimus. “Šiandien mums labiausiai nesuprantama tai, kad didžiausia atsakomybė ir našta atlyginant žalą tenka Neringos bendruomenei, nors Neringos savivaldybė visuomet kategoriškai pasisakė prieš teismų sprendimų įgyvendinimą nugriaunant statinius”, - rašoma laiške. Neringos savivaldybės tarybos nariai teigia, kad nutarimai asmenų patirtą žalą atlyginti Neringos savivaldybės biudžeto lėšomis privers priimti drastiškų sprendimų. “Turėsime atsisakyti pridėtinę vertę kuriančių kurorto paslaugų, šalį pasaulyje garsinančių renginių, nebegalėsime užtikrinti UNESCO saugomų vertybių puoselėjimo”, - rašoma kreipimesi. Nesutikdami su Neringos bendruomenei tekusia prievole bei dar kartą kategoriškai pasisakydami prieš statinių griovimą Kuršių nerijoje, tarybos nariai aukščiausią šalies valdžią prašo rasti galimybę žalą atlyginti valstybės biudžeto lėšomis, nereikalaujant sumokėtos žalos sumos grąžinti iš Neringos savivaldybės biudžeto. Taip pat priimti sprendimą keisti Kurių nerijos nacionalinio parko tvarkymo planą, taip sudarant galimybę esamus pažeidimus pašalinti mažiau nuostolių reikalaujančiais tvarkymo būdais. Premjeras Algirdas Butkevičius po Vyriausybės posėdžio pranešė, kad Neringos savivaldybei bus skirta papildomų lėšų, kuromis ji galėtų padengti žalą už nugriautą restoraną Juodkrantėje. Anot jo, svarstomi du lėšų skyrimo scenarijai: teismui atidėjus antstolių reikalavimų vykdymą, lėšos savivaldybei būtų numatytos kitų metų biudžete, o jei savivaldybei vis dėlto tektų mokėti šiemet, Finansų ministerija jai paskolintų pinigų. Bendrovė Juodkrantėje valdė jachtų klubą ir žuvų restoraną L.Rėzos gatvėje. Pastato statybą Klaipėdos apygardos teismui 2008 metais pripažinus neteisėta ir panaikinus detalųjį planą, projektavimo sąlygas bei statybos leidimą, statinys buvo nugriautas. Teismų vertinimu, restoranas buvo pastatytas prieštaraujant Kuršių nerijos nacionalinio parko planavimo schemai, nusižengiant Saugomų teritorijų įstatymui.
