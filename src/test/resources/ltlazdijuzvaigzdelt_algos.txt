Šiandien vyksiančiame Lazdijų rajono savivaldybės tarybos posėdyje numatyta visa eilė klausimų, susijusių su pareiginio atlyginimo pakėlimu valdiškų įstaigų ir savivaldybės administracijos vadovams. aNumatyta, kad atlyginimai pakils Lazdijų savivaldybės viešosios įstaigos „Lazdijų kultūros centras“ direktoriui Arūnui Sujetai, biudžetinių įstaigų „Lazdijų rajono savivaldybės viešoji biblioteka“ ir „Lazdijų krašto muziejus“ direktorėms Renatai Rudienei ir Dainai Pledienei.
Kaip rašoma Lazdijų rajono savivaldybės tarybos posėdžiui pateiktos darbotvarkės sprendimų projektuose ir jų rengimo prieduose, šiuo metu rajono kultūrai vadovaujantis A. Sujeta per mėnesį uždirba 923 eurų „ant popieriaus“ per mėnesį. Po pakėlimo jis uždirbs 976 eurus iki mokesčių.
Bibliotekai vadovaujantis R. Rudienė šiuo metu uždirba 830 eurų, o po padidinimo uždirbs 905 eurus iki mokesčių per mėnesį.
Muziejaus direktorė D. Pledienė šiuo metu uždirba 780 eurų, o po padidinimo uždirbs 827 eurus iki mokesčių.
„Padidinti atlyginimus kultūros centro, muziejaus ir bibliotekos darbuotojams bei vadovams galimybė atsirado todėl, kad Vyriausybė Lazdijų rajonui skyrė papildomai 32 000 eurų. Noriu pabrėžti, kad pirmiausia didinome atlyginimus šių įstaigų eiliniams darbuotojams – dar birželį, patikslinus rajono biudžetą, nuo liepos 1 dienos visiems rajone dirbantiems kultūros specialistams, muziejininkams ir biblio­tekininkams per mėnesį atlyginimai padidinti vidutiniškai 45 eurais. Nuo rugpjūčio lygiagrečiai pakeliame atlyginimus ir šių įstaigų vadovams, atsižvelgdami į jų darbo apimtis ir krūvius“, – sakė Lazdijų rajono savivaldybės meras Artūras Margelis.
Šiandien vyksiančiame savivaldybės tarybos posėdyje numatoma paskirti ir priedus prie tarnybinių atlyginimų: po 40 proc. mėnesinį priedą skirti savivaldybės administracijos direktoriui Audriui Klėjui ir jo pavaduotojai Justinai Greblikaitei.
A. Klėjaus mėnesinis darbo užmokestis „ant popieriaus“ šiuo metu yra 1266 eurai, J. Greblikaitės – 1135 eurai.  Nuo rugpjūčio 1 dienos, patvirtinus priedus, savivaldybės administracijos vadovų uždarbis per mėnesį sieks atitinkamai 1773 ir 1589 eurus iki mokesčių.
