Šeštadienį nuo smagaus juoko, skambių dainų ir trankių šokių drebėjo Kiauklių kultūros namų langai.  Širvintų rajono savivaldybės kultūros centro Kiauklių filialas kartu su Kiauklių kaimo bendruomene organizavo etnografiniams regionų metams paminėti skirtą kraštiečių susitikimą ,,Po tėviškės dangum“. Juk 2015-ieji – Lietuvos etnografinių regionų metai.

Šventę pradėjo susikaupimu bažnytėlėje. Čia mišias aukojo kunigas Antanas Jasionis, giedojo jungtinis choras, pritariant vargonininkei Laimutei Gelūnaitei.

Vėliau visi rinkosi naujai renovuotuose Kiauklių kultūros namuose. Renginio vedėjos Asta Amankavičienė  (ji šio renginio pagrindinė organizatorė) ir Svetlana  Stankevičienė susirinkusiesiems pristatė aukštaičių, žemaičių, dzūkų, suvalkiečių ir Mažosios Lietuvos etninę kultūrą, kultūros paveldą ir mėgėjų meną. Čia pat buvo demonstruojami tų regiono tautiniai drabužiai, čia pat buvo pasakojamos istorijos, dainuojamos dainos būtent jų tarme. Svečiams buvo pasiūlyti ir kiekvienam regionui būdingi maisto patiekalai: aukštaitiška patrova (rūgęs pienas su bulvėmis ir spirgais), dzūkiškos bandos, Mažosios Lietuvos cibulinė, suvalkietiškos vėplos (troškinti rauginti kopūstai su šonine) ir žemaitiška spirginė su bulvėmis, kanapėmis ir sėlenomis.

Seimo narys Eduardas Šablinskas, šiuo metu poilsiaujantis Kiaukliuose, pakviestas į sceną kalbėjo, jog eidamas į renginį tikėjosi salėje pamatyti vos 5-7 žmones. Tačiau labai nustebo, pamatęs, kad tokia erdvi salė yra sausakimša. Seimo narys dėkojo organizatoriams už puikų renginį ir skatino juos nesustoti, nes „akivaizdu, kad tokie renginiai žmonėms yra reikalingi“.

Rajono tarybos narė Elena Davidavičienė neslėpė, kad jai labai smagu dalyvauti savo krašto šventėje, juk čia susirinko jos vaikystės draugai, mokytojai, su jais sieja tiek daug prisiminimų ir potyrių.

Scenoje keitėsi kolektyvai, sukosi poros, o seniai nesimatę bičiuliai šnekučiavosi, čia pat ant dailios medžio šakos parodoje „Mano vaikystės Kiaukliai“ ieškojo savo vaikystės nuotraukų, su draugais prisiminė jau iškeliavusius anapilin, dalijosi žiniomis apie draugų gyvenimus. Moterys apžiūrinėjo savo kraštiečių austus, megztus, siuvinėtus darbus.

Skirtingiems regionams būdingas dainas dainavo, drabužius demonstravo Kultūros centro grupė „Noragas“, Musninkų filialo liaudiškos muzikos kapela (vad. Z. Mikalajūnas), Vileikiškių filialo ansamblis „Vingiorykštė“ (vad. A. Burakovienė), Kiauklių filialo moterų vokalinis ansamblis „Vilkesa“ (vad. A. Burakovienė), Širvintų neįgaliųjų draugijos mišrus ansamblis ‚Viltis“ (vad. N. Vitkauskaitė).

Šventės rėmėjai: Seimo narys Eduardas Šablinskas, Vartotojų kooperatyvas “Veivera”, Širvintų kultūros centras, Rita ir Tomas Kacevičiai, Olė Kalesnykienė, Genovaitė Gudonienė, Elena – Romutė Lisauskienė, Regina Šekštekienė, Rimantė Jančytė Raščiuvienė.

Šventę organizavo Asta Amankavičienė, jai talkino: Lina ir Inga Janickaitės (papuošė bažnyčią ir sceną), Vaclava ir Virginas Pajaujai, Audronė Naraškevičienė, Vaida ir Rimvydas Diliai, Svetlana Stankevičienė, Regina ir Stasys Janickai, Kiauklių senjorų klubo pirmininkė Rimanė Raščiuvienė. Šventės įgarsintojas Milvydas Naraškevičius.

Kol suaugusieji bendravo ir linksminosi, čia pat jaukiame kultūros namų kiemelyje, įrengtoje žaidimų aikštelėje, Pepė (Vaida Dilienė) žaidė su vaikučiais: pūtė balionus, rungtyniavo, džiaugėsi.
