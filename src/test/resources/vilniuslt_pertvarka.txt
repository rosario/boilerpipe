Šiandien Vilniaus miesto savivaldybės taryba priėmė sprendimą dėl devynių sostinės vidurinių mokyklų reorganizavimo.

Išanalizavusi konkrečias situacijas, kiekvienos mokyklos galimybes ir sulaukusi Švietimo ir mokslo ministerijos išvadų, Savivaldybė ėmėsi užbaigti jau 10 metų vykstančią Vilniaus mokyklų tinklo pertvarką. Devynios vidurinės – Ateities, Aleksandro Puškino, Centro, Fabijoniškių, Lazdynų, Levo Karsavino, Saulėtekio, Senamiesčio, Simono Konarskio – nuo rugsėjo 1 d. taps pagrindinėmis mokyklomis ir įgyvendins pagrindinio ugdymo programą.

„Dauguma sostinės vidurinių mokyklų persitvarkė dar prieš dešimtmetį. Tinklo optimizavimas buvo neišvengiamas, siekiant ugdymo kokybės augimo. Nusprendus reorganizuoti likusias devynias mokyklas, jau nuo šio rugsėjo pagaliau galėsime skirti reikiamą dėmesį ugdymo turiniui ir atsižvelgti į kiekvienos reorganizuojamos mokyklos poreikius“, – sakė vicemeras Valdas Benkunskas.

Kiekvienai iš pertvarkomų devynių vidurinių mokyklų savivaldybė yra parengusi po keletą siūlymų, kuriose Vilniaus mokyklose nuo rudens galės tęsti mokymąsi 11-ųjų klasių moksleiviai. Visos jos turi laisvų vietų ir į jas galima patekti be atrankos. Tačiau moksleiviai laisvai gali rinktis ir bet kurią kitą savivaldybės gimnaziją. Šiemet vienuoliktą klasę baigusiems moksleiviams bus sudaryta galimybė užbaigti 12 klasę toje pačioje mokykloje.
