553 eurai. Tokią sumą antrąjį šių metų ketvirtį automobilių pirkėjams teko sumokėti daugiau, palyginti su tuo pačiu praėjusių metų laikotarpiu. Automobilių rinkos ekspertų skaičiavimais, vidutinė naudoto automobilio kaina balandžio–birželio mėnesiais siekė 3,6 tūkst. eurų, arba buvo beveik penktadaliu (18,2 proc.) didesnė nei prieš metus.

Labiausiai augo prieš 16–20 metų pagamintų automobilių kaina. Ji per metus šoktelėjo 36,5 proc., arba 342 eurų. Antrąjį šių metų ketvirtį jie buvo parduodami už 1,3 tūkst. eurų vidutinę kainą. Daugiau nei ketvirtadaliu (26,1 proc.) šoktelėjo ir 11–15 metų amžiaus automobilių kaina, kuri dabar vidutiniškai siekia 2,7 tūkst. eurų.

Pasak Viktoro Daukšo, automobilių rinkos eksperto, politikų ir ekonomistų prognozės, esą kainos kils tik 5–7 proc. – nepasitvirtino. „Kad automobiliai gali pabrangti net penktadaliu, sausio mėnesį skambėjo neįtikėtinai. Tačiau vertinant statistinius duomenis aiškiai matyti, kad visų amžiaus grupių transporto priemonės, nepriklausomai nuo degalų tipo, brango daugiau kaip 18 proc.“, – teigia V. Daukšas.

Lengvųjų automobilių eksperto teigimu, naudotų automobilių kainų kilimas nėra netikėtas. „Pardavėjai pasinaudojo valiutos keitimu ir norėdami pasipelnyti padidino kainas. Tikėtina, kad ilgainiui kainos mažės, nes dėl padidėjusių kainų pastebimai mažėja prekybos apimtys”, – teigia lengvųjų automobilių rinkos ekspertas.

Kitaip nei naudotų automobilių, vidutinė naujų automobilių kaina per metus simboliškai sumažėjo. Balandžio–birželio mėnesiais naujas automobilis buvo parduodamas už 20,4 tūkst. eurų, arba 110 eurų mažiau nei prieš metus tuo pačiu laikotarpiu.

Aktyvumas automobilių rinkoje priblėso

Automobilių rinka antrąjį 2015 metų ketvirtį buvo pasyvi. Balandžio–birželio mėnesiais iš viso sudaryta 94,7 tūkst. naujų ir naudotų automobilių sandorių – 7,8 tūkst., arba 7,6 proc., mažiau nei praėjusiais metais.

„Penkerius metus stebėjome augančią ir stiprėjančią automobilių rinką, tačiau šiemetiniai antrojo ketvirčio rodikliai buvo pastebimai prastesni nei pernai. Tam įtakos turėjo pakilusios naudotų automobilių kainos, prie kurių pirkėjams tenka priprasti“, – sako V. Daukšas.

Antrąjį šių metų ketvirtį labiausiai mažėjo naujai įvežtų transporto priemonių pardavimai. Tokių sandorių buvo 31,5 tūkst., tai yra 7,4 tūkst., arba 19 proc., mažiau nei praėjusių metų balandžio–birželio mėnesiais.

Naujai įvežtų automobilių skaičius mažėjo ir kitose Baltijos šalyse. Estijoje smuktelėjo 6,8 proc. ir antrąjį 2015 metų ketvirtį sudarė 7 tūkst. vnt. Į Latviją naujai įvežtų naudotų automobilių buvo 13,5 tūkst., t. y. tik 1 proc. mažiau nei praėjusių metų balandžio–birželio mėnesiais.

Į Lietuvą antrąjį šių metų ketvirtį daugiausiai įvežta 11–15 metų amžiaus grupės automobilių (14 tūkst.), tačiau tai yra 1,7 tūkst. mažiau nei pernai tuo pat metu. Labiausiai (47,4 proc.) mažėjo 16–20 metų amžiaus grupės importas. Tokių automobilių įvežta 2473 vnt., nors pernai buvo 4703.

„Palyginti su praėjusių metų antruoju ketvirčiu, šiemet Lietuvoje padidėjo 11–15 metų naujai įvežtų automobilių dalis. Ji sudarė net 44,5 proc. visų įvežtų automobilių. Šio amžiaus automobiliai Lietuvoje išlieka populiariausi ir paklausiausi“, – teigia automobilių rinkos ekspertas.

Nežymiai smuktelėjo ir Lietuvoje jau registruotų automobilių sandorių skaičius. Jų antrąjį ketvirtį įvyko 1,9 proc. mažiau nei praėjusiais metais tuo pačiu laikotarpiu, iš viso 57,9 tūkst.

Naujų automobilių pardavimai labiausiai augo Lietuvoje

Naujai įvežtų naudotų ir Lietuvoje registruotų automobilių rinkos dalies mažėjimą kompensavo suaktyvėję naujų automobilių pardavimai. Šių metų balandžio–birželio mėnesiais tokių sandorių įvyko 5,3 tūkst., – 806 vnt. (17,7 proc.) daugiau nei 2014 m. antrąjį ketvirtį.

„Pasitvirtino prognozės, kad naujų automobilių prekyba augs, o tai nuteikia optimistiškai. Lietuvoje naujų automobilių prekyba auga sparčiausiai iš trijų Baltijos šalių. Tiesa, estai vis dar nuperka daugiausiai naujų transporto priemonių – 6,8 tūkst. per antrąjį šių metų ketvirtį. Tuo pačiu metu Latvijoje, sudaryta 4,3 tūkst. naujų automobilių sandorių“, – sako V. Daukšas.

Balandžio–birželio mėnesiais gerokai išaugę naujų automobilių ir sumažėję naudotų transporto priemonių pardavimai nuo 8,57 iki 5,89 pagerino naujų ir naujai įvežtų automobilių santykį. Visgi pagal šį rodiklį lietuviai gana daug atsilieka nuo latvių ir estų, kur parduodant vieną naują automobilį įvežta atitinkamai 2,13 ir 1,02 naudoto.

Perkamiausiais išlieka „Volkswagen“

Perkamiausia naudotų automobilių markė Baltijos šalyse išlieka „Volkswagen“, nors ir pardavimai antrąjį 2015 metų ketvirtį krito. Lietuvoje šių automobilių parduota 6562 vnt., Latvijoje – 2415 vnt., Estijoje – 1149 vnt.

Lietuvoje „Volkswagen“ pardavimai smuktelėjo labiausiai iš trijų Baltijos šalių – net 22,3 proc., arba 1884 vnt. Šiek tiek mažesnį pardavimų nuosmukį nei „Volskwagen” patyrė „Opel” markės automobiliai. Jų parduota 5160 vnt., arba daugiau nei penktadaliu (22,2 proc.) mažiau nei pernai. Naudotų automobilių penketuke augo tik BMW automobilių pardavimai. Jų antrąjį ketvirtį nupirkta 3162, arba 528 vnt. (20 proc.) daugiau nei pernai tuo pačiu laikotarpiu.

„Populiariausių markių pardavimų mažėjimą galima sieti su sumažėjusiu rinkos aktyvumu. Mažėjo senesnių automobilių modelių pardavimai, o juos dažniausiai ir sudaro „Volkswagen“ ir „Opel“ transporto priemonės“, – sako V. Daukšas.

Tarp vokiškų modelių įsiterpė „Toyota Avensis“

Nors Lietuvoje, kaip tapo įprasta, geriausiai parduodamų naudotų automobilių dešimtuką sudaro Vokietijoje pagamintos transporto priemonės, antrąjį šių metų ketvirtį devintoji vieta atiteko japoniškam „Toyota Avensis” (625 vnt.).

Pirmąją poziciją ir toliau užtikrintai išlaikė „Volkswagen Passat“ (2332 vnt.), nors jų parduota penktadaliu (20,1 proc.) mažiau. Antroje vietoje išliko „Opel Zafira“, kurių nupirkta 1694 vnt. Į trečiąją vietą pakilo „Audi A6“ modeliai. Balandžio–birželio mėnesiais jų parduota 1448 vnt.

Latvijoje, kaip ir Lietuvoje, populiariausių naudotų automobilių dešimtuke – vokiečių dominavimas. Tarp jų šmėžuoja tik du Švedijoje pagaminti „Volvo V70/XC70” (566 vnt.) ir „Volvo S40/V40/V50“ (388 vnt.). Geriausiai parduodamų naudotų automobilių lyderiu Latvijoje išlieka „Volkswagen Passat“ (664 vnt.).

Taip pat ir Estijoje. Šį ketvirtį parduota 410 vnt. „Volkswagen Passat“ automobilių. Tai 19 vnt. daugiau nei pernai tuo pačiu laikotarpiu. Antroje vietoje išliko „Audi A6“ (324 vnt.), trečiojoje – „BMW 5-Series“ (257 vnt.).

Naujų automobilių pirkėjų skoniai skiriasi

Sprendžiant pagal naujų automobilių pardavimus, trijų Baltijos šalių pirkėjų skoniai skiriasi. Lietuvoje antrąjį šių metų ketvirtį geriausiai parduodama marke išliko „Fiat“, jų parduota 830 vnt., arba 25,2 proc., daugiau nei praėjusiais metais tuo pačiu laikotarpiu. Antroje vietoje liko „Volkswagen“ (776 vnt.), trečioje „Toyota“ (660 vnt.) markių automobiliai.

Populiariausių modelių viršūnėje išliko „Fiat 500“ – tokių automobilių parduota 568 vnt. Po itališko automobilio išsirikiavo „Škoda Octavia“ (251 vnt.) ir „Volkswagen Passat“ (215 vnt.), kurio pardavimai pakilo net 99,1 proc.

Latvijoje, kaip ir praėjusių metų balandžio–birželio mėnesiais, „Volkswagen” buvo geriausiai parduodama automobilio markė (740 vnt. arba 17,6 proc. daugiau nei pernai tuo pačiu laikotarpiu). Į pirmąją poziciją tarp populiariausių modelių išsiveržė „Nissan Qashqai”, kurio buvo nupirkta 212 vnt., arba 52,5 proc. daugiau nei praėjusių metų antrąjį ketvirtį.

Estijos automobilių markių dešimtuko lyderis kitoks nei Lietuvoje ar Latvijoje. Tai – „Toyota“, kurių antrąjį ketvirtį nupirkta 838 vnt. Tarp geriausiai perkamų modelių, kaip ir pernai, išliko „Škoda Octavia“ (288 vnt.).
