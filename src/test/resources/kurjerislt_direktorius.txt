Trečiadienį Tauragės rajono savivaldybės taryba svarstys, ar skirti priemokas prie atlyginimų Tauragės rajono savivaldybės administracijos direktoriui Modestui Petraičiui ir jo pavaduotojui Vytautui Navickui.
Skelbiama, kad priemokas šie valdininkai gaus už papildomas darbo funkcijas. Kaip „Tauragės kurjerį“ informavo savivaldybės tarybos sekretorė Sonata Jurgilienė, ir Modestui Petraičiui, ir Vytautui Navickui planuojama skirti 40 proc. jų oficialių atlyginimų dydžio priedus.

Pagal parengtą sprendimo projektą savivaldybės administracijos direktoriui M.Petraičiui solidus priedas prie algos bus mokamas už tai, kad jis įgyvendins savivaldybei nuosavybės teise priklausančių bendrovių akcijų suteikiamas turtines ir neturtines teises. V.Navickas priedą gaus už tai, kad stebės, kaip asmenys, dirbantys valstybinėje tarnyboje, vykdo Lietuvos Respublikos viešųjų ir privačių interesų derinimo valstybinėje tarnyboje įstatymo nuostatas, laikosi profesinės etikos normų, ir kontroliuos informacijos pateikimą savivaldybės interneto svetainei.

Savivaldybės interneto svetainėje skelbiama, kad savivaldybės administracijos direktoriaus atlyginimas be priedo šiuo metu siekia 1135 Eur, jo pavaduotojo – 1018 Eur, neatskaičiavus mokesčių.
