Suteikti savo įvaizdžiui prabangos gali kiekviena mūsų. Reikia tik pasirūpinti tam tikromis detalėmis, iš naujo sudėlioti spintos derinius ir pirmenybę teikti paprastiems, bet ne prastiems pirkiniams.

Minimalizmas ir klasika Kuo drabužio siluetas paprastesnis, skulptūriškesnis, kuo jo linijos švaresnės ir mažiau dekoratyvių detalių, tuo brangiau jis atrodo. Klasikinio arba minimalistinio stiliaus drabužius ir aksesuarus lengva derinti, jie suteikia prabangos net ir kasdieniškai aprangai. Juos įsigydama atkreipk dėmesį ne tik į dizainą, bet ir į audinį, šis turėtų būti kokybiškas, gražiai kristi, nevarginti akių pernelyg intensyviais ar spalvingais raštais.

Pasteliniai ir neutralūs atspalviai Suteikti aprangai prabangos gali ir išsirinkusi tinkamas spalvas. Pagrindas - neutralios spalvos: kreminė, smėlio, juoda, tamsiai mėlyna, įvairios pilkos ir rusvos. Taip pat sunkesnės tamsios spalvos, pavyzdžiui, bordinė, smaragdų žalia, tamsi baklažanų. Bet solidumą pabrėši ir madingais pasteliniais atspalviais, kurie atrodo itin gaiviai: švelni rožinė, alyvinė, žydra, mėtų, kreminė, vanilės gelsva, balintos kavos ar apniukusio dangaus melsva.

Balta spalva Dar viena spalvų karalienė - balta. Ji ne tik viena šio sezono, bet ir garsenybių favoričių, balta įvaizdžiui suteikia gaivumo, lengvumo, prašmatnos ir papuošia kiekvieną. Tačiau atidžiai rinkis baltus drabužius ir aksesuarus, jie turėtų būti pasiūti iš kokybiško balto audinio, būti subtilūs ir neperkrauti dekoratyviomis detalėmis.

Šilkas Lengvas, prie kūno švelniai besiglaudžiantis ir vėjyje besiplaikstantis šilkas akimirksniu papuoš ir taps prabangia detale. Vasaros dienai puikiai tiks laisvos marginto šilko kelnės, maksi ilgio sijonas, vakarėliui - gundanti naktinukų tipo suknelė. Aprangą gali pagyvinti ir spalvinga šilkine skarele, tačiau nebūtina jos ryšėti ant kaklo, gali ja padabinti rankinę.
