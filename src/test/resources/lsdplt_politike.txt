Pagal aktyvumą tarp Lietuvos atstovų Europos Parlamente (EP) per pirmuosius darbo EP metus aktyviausi Lietuvos europarlamentarai buvo socialdemokratai Vilija Blinkevičiūtė ir Zigmantas Balčytis bei liberalas Antanas Guoga. Pasyviausias – Valdemaras Tomaševskis, pagal aktyvumo rodiklius jis yra 728-as iš visų 750 europarlamentarų.

Kaip rašo „Lietuvos žinios“, remdamasis EP narių darbo statistiką analizuojančio tinklalapio mepran-king.eu  duomenimis, per plenarinius posėdžius V.Blinkevičiūtė kalbėjo 330 kartų. Ji drauge su kolegomis pateikė 80 pasiūlymų dėl rezoliucijų, uždavė 60 parlamentinių klausimų Europos Komisijai, taip yra buvusi nuomonės referente ir šešėline referente.

Z.Balčytis per plenarinius posėdžius kalbėjo 298 kartus, 7 kartus buvo frakcijos paskirtas šešėliniu pranešėju rengiant rezoliucijos projektą, kartą – nuomonės ir dar triskart – šešėliniu nuomonės referentu. Taip pat Z.Balčytis prisidėjo prie 58 pasiūlymų dėl rezoliucijų, 40 parlamentinių klausimų.

A.Guoga per plenarinius posėdžius kalbėjo 237 kartus, kartą buvo šešėliniu pranešėju ir keturiskart – šešėliniu nuomonės referentu. EP naujoko darbo statistikoje – 61 pasiūlymas dėl rezoliucijų, 13 parlamentinių klausimų.

Tėvynės sąjungos-Lietuvos krikščionių demokratų (TS-LKD) pirmininkas Gabrielius Landsbergis plenariniuose posėdžiuose itin dažnai nekalbėjo (64 kartai), tačiau iš visų Lietuvos atstovų parengė daugiausia pranešimų – keturis. Jis kartą buvo šešėliniu pranešėju bei šešėliniu nuomonės referentu, prisidėjo prie 27 pasiūlymų, pateikė 8 parlamentinius klausimus.

Pasyviausiai EP pirmaisiais metais dirbo Lietuvos lenkų rinkimų akcijos lyderis Valdemaras Tomaševskis. Per plenarinius posėdžius jis kalbėjo 11 kartų, drauge su kitais EP nariais pateikė 24 pasiūlymus dėl rezoliucijų ir uždavė tik 3 klausimus. Pagal aktyvumo rodiklius jis yra 728-as iš visų 750 europarlamentarų.
