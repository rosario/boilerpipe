Kai kurie žmonės, nerasdami tiesos įvairiose valdžios institucijose, tikisi, kad juos supras ir jiems padės svarbiausias šalyje žmogus - prezidentė. Tačiau dauguma bėdų, deja, lieka jos neišgirstos - pavaldinių teigimu, „dėl ypatingai didelio valstybės vadovės užimtumo“.

Grupė aktyvių žmonių, gyvenančių įvairiose pasaulio šalyse, taip pat ir Lietuvoje, jau kurį laiką įvairiomis priemonėmis - viešais renginiais, raštais politikams ir valdžios institucijoms, viešais pareiškimais - mėgina priversti aukščiausius Lietuvos vadovus imtis priemonių, kad užsienyje iš lietuvių šeimų atimti vaikai būtų grąžinti į Lietuvą.

Jų pastangos sulaukė atgarsio užsienyje - Norvegijos, kurioje yra bene daugiausiai iš lietuvių šeimų atimtų vaikų, parlamentas pagaliau nusprendė dar šiais metais ratifikuoti 1996 m. Hagos konvenciją. Tik problema: jei norvegai šiemet ir ratifikuos Hagos konvenciją, jiems dar teks keisti kai kuriuos šalies įstatymus, inkorporuoti konvenciją į nacionalinę teisę. Laikas bėga, o vaikai - Lietuvos piliečiai - auga pas svetimus žmones, atplėšti nuo savo artimųjų, pamiršdami savo gimtąją kalbą ir šaknis.

Lietuvoje kurį laiką kelių politikų ir Seimo narių aktyviai „eksploatuota“ Norvegijoje iš lietuvių šeimų atimtų vaikų tema staiga tapo tabu. Emigrantus Norvegijoje pasiekė gandai - iš aukščiausių šalies institucijų buvo gautas nurodymas neeskaluoti šios temos.

Vis dėlto žmonės tiki, kad galėtų priversti Lietuvos valdžios institucijas, Užsienio reikalų ministeriją imtis realių veiksmų siekiant sugrąžinti vaikus į Lietuvą, jei problemą imtųsi spręsti prezidentė Dalia Grybauskaitė. Juk tai nėra labai sudėtinga - tereikia, kad Lietuva ir Norvegija pasirašytų dvišalę sutartį vaikų teisių apsaugos srityje, kaip buvo pasirašyta dvišalė sutartis dėl nuteistųjų Lietuvos piliečių grąžinimo į Lietuvą.

Tad žmonės įsitikinę, kad jiems tereikia patekti pas aukščiausią šalies vadovę, papasakoti jai, kas vyksta ir ką galima padaryti nesusipykstant su Norvegija, jei jau ši šalis yra tokia svarbi Lietuvai strateginė partnerė - net svarbesnė už „nacionalizuotus“ Lietuvos vaikus.

Ėmus svarstyti, kiek reikėtų laukti, kol juos priimtų Lietuvos prezidentė, viena aktyvistė tiesiog parašė elektroninį laišką prezidentūrai ir paklausė, kokia tvarka ir kada ji galėtų pakliūti pas šalies vadovę. Atsakymo iš prezidentūros sulaukė greitai: „Atsiliepdami į Jūsų prašymą dėl susitikimo su Lietuvos Respublikos Prezidente, norime atkreipti Jūsų dėmesį į tai, kad dėl ypatingai didelio valstybės vadovės užimtumo nėra galimybių asmeniškai su ja susitikti.“ Tačiau visus asmenis kiekvieną darbo dieną priima ir konsultuoja Asmenų aptarnavimo skyriaus specialistai...

Lietuvių emigrantams telieka pavydžiai žiūrėti į čekus, kurie savo kovoje už Norvegijoje atimtus vaikus sulaukė aktyvaus prezidento Milošo Zemano palaikymo. Jis ne tik griežtai pasisakė prieš Norvegijos „Barnevernet“ veiklos metodus, bet ir nusiuntė laišką Norvegijos karaliui Haraldui V - jame perspėjo, kad tai trikdo čekų ir norvegų santykius ir gadina Norvegijos įvaizdį Čekijoje.

Mūsų šalies vadovė tam, matyt, neturi laiko, nes jos darbotvarkė labai įtempta. Nors pirmadienį, pavyzdžiui, jos oficialioje darbotvarkėje renginių nebuvo, o vakar tebuvo vienas - ji lankėsi Antakalnio atvirame jaunimo centre „Žalianamis“...

Kreipėmės į prezidentės Spaudos tarnybą mėgindami išsiaiškinti, ar gali eilinis žmogus tikėtis šalies vadovės audiencijos ir dėmesio jo problemai. Sulaukėme atsakymo, kad prezidentė nuolatos susitinka su šalies žmonėmis tiek prezidentūroje, tiek vizitų po Lietuvą metu. Tiesiog darbiniai susitikimai ir susitikimai su piliečiais darbotvarkėje nėra skelbiami - informacija yra pateikiama tik apie oficialius šalies vadovės susitikimus.

Per pirmus antrosios kadencijos metus prezidentūrą pasiekė 5277 šalies gyventojų laiškai, iš jų daugiau nei 100 buvo prašymai susitikti su šalies vadove. Anot Spaudos tarnybos, prezidentė yra nuolatos informuojama apie gautus žmonių prašymus, jiems rūpimus klausimus ir problemas. Esant galimybei šalies vadovė pati asmeniškai susitinka su jai rašiusiais žmonėmis. Kitus Lietuvos gyventojus konsultuoja ir jų prašymus nagrinėja prezidentūros asmenų aptarnavimo skyriaus darbuotojai ir pagal kuruojamą sritį atsakingi prezidentės patarėjai.


Informacija

Rengiant tekstą spaudai „Vakaro žinios“ sulaukė nerimą keliančių žinių iš Norvegijos, kad iš šeimų atimtų vaikų grąžinimo į Tėvynę aktyviausiai siekiantys emigrantai jau kurį laiką dėl savo veiklos sulaukia netiesioginių grasinimų iš Lietuvos. Pastaruoju metu puolimas tapo ypač aktyvus - į kelių aktyvistų gyvybes net buvo pasikėsinta raginant prisiminti Garliavos įvykius, dar vienas žmogus dingo ir niekas su juo negali susisiekti.
