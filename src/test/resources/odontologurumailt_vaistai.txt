Antibiotikai – gyvybiškai svarbi gyvūnų ir žmonių ligų gydymo bei jų plitimo prevencijos priemonė. Tačiau rizika, kad ligos sukėlėjas taps jiems atsparus, didėja kiekvieną kartą, kai jie panaudojami.

Kai bakterijos tampa atsparios, antibiotikai tampa neveiksmingi ir jais ligos nebegalima išgydyti. Naujos antimikrobinės medžiagos kuriamos lėčiau nei didėja atsparumas esamoms antimikrobinėms medžiagoms. Atsakingai jas skirti jus įpareigoja profesinės etikos kodekso ir geriausios praktikos gairių nuostatos. Laikykitės jų. Europos odontologų taryba, Europos gydytojų nuolatinis komitetas ir Europos veterinarų federacija, teikdamos šias rekomendacijas, padeda jums gelbėti gyvybes ir užtikrinti, kad antibiotikai būtų veiksmingi ir dabar, ir ateityje.

Antimikrobinius vaistus skirkite tik tais atvejais, kai to tikrai reikia, prieš išrašant receptą, pirmiausia būtina atlikti apžiūrą ir nustatyti diagnozę.
Svarbu, kad antimikrobiniai vaistai būtų skiriami tik sergantiems arba rizikuojantiems susirgti žmonėms ir gyvūnams. Profilaktiškai šie vaistai turėtų būti naudojami tik tada, kai ligos rizika akivaizdi. Kai tik įmanoma, reikėtų vengti naudoti plataus spektro antibiotikus. Labai svarbu pirmiausia atlikti apžiūrą, o po jos skirti tinkamą antimikrobinių vaistų dozę – taip būtų užtikrinta, kad šie vaistai būtų veiksmingi ir šiandien, ir ateityje. Vėliau visada įvertinkite ir užfiksuokite, kaip pavyko gydymas.
 
Per apžiūras visada atlikite diagnostinius ir jautrumo tyrimus
Prieš skiriant antimikrobinius vaistus atliktas diagnostinis tyrimas gali nepaprastai padėti teisingai nustatyti diagnozę. Net jeigu gydymą reikia pradėti tučtuojau, vis tiek patartina atlikti tyrimą, kad jis patvirtintų jūsų pirmąjį sprendimą arba būtų galima pakoreguoti gydymą, atsižvelgiant į laboratorinio tyrimo rezultatus.
 
Skatinkite pacientus arba gyvūnų savininkus visada pirmiausia klausti jūsų patarimo
Parengus veiksmingą sveikatos apsaugos priemonių planą, galima sumažinti susirgimo riziką – vadinasi, ir būtinybę naudoti antimikrobinius vaistus. Tiesioginiai bendraudami su pacientais, jų giminaičiais arba gyvūnų savininkais galėsite lengviau jiems padėti įsisąmoninti, kokia svarbi yra prevencija ir kokia yra antibiotikų naudojimo rizika bei trūkumai. Nepamirškite paaiškinti pacientams ir už jų priežiūrą atsakingiems asmenims, kaip teisingai naudoti antimikrobinius vaistus.
 
Kai tik įmanoma, neskirkite vaistų ne pagal indikacijas
Naudojant antimikrobines medžiagas ne taip, kaip nustatyta licencijoje, gali kilti pavojus žmonėms ir gyvūnams, jie gali patirti pašalinį vaistų poveikį. Todėl, kai tik įmanoma, to reikėtų vengti. Kai vaisto vartojimas ne pagal indikacijas pateisinamas geriausiais paciento interesais, būtinai gaukite tinkamą paciento ir (arba) už jo priežiūrą atsakingų asmenų sutikimą ir atidžiai stebėkite gydymo eigą.
 
Kritiškai svarbius antimikrobinius vaistus naudokite tik tada, jei jokios kitos priemonės neveiksmingos
Tam tikros antimikrobinės medžiagos, pavyzdžiui, fluorochinolonai, trečios ir ketvirtos kartos cefalosporinai ir makrolidai Pasaulio sveikatos organizacijos priskiriami kritiškai svarbių antimikrobinių medžiagų1 grupei. Skirkite juos tik atlikę jautrumo tyrimus, kai jokios kitos priemonės neveiksmingos ir tik išimtiniais atvejais ne pagal naudojimo instrukciją.
 
1 PSO kritiškai svarbių antimikrobinių medžiagų sąrašas: http://apps.who.int/iris/bitstream/10665/77376/1/9789241504485_eng.pdf?ua=1
 
Būkite pasirengę receptų duomenis perduoti nacionalinėms kompetentingoms institucijoms?
Institucijoms gali reikėti tikslių receptų duomenų, kad galėtų įvertinti antimikrobinių vaistų naudojimą ir atsparumo jiems vystymąsi. Jeigu institucijos į jus kreiptųsi, bendradarbiaukite su jomis ir visada pasidalykite duomenimis, vadovaudamiesi etikos kodekso ir nacionalinių įstatymų nuostatomis.
 
Praneškite apie bet kokį nepageidaujamą poveikį, kurį, jūsų nuomone, galėjo sukelti antimikrobinės medžiagos
Visi turi rūpintis tuo, kad antimikrobiniai vaistai išliktų veiksmingi. Prašome jūsų prisidėti prie šių pastangų ir pranešti apie žalingą antimikrobinių vaistų poveikį, taip pat apie jų neveiksmingumą.
 
Šios gairės parengtos Europos informavimo apie antibiotikus dienos (lapkričio 18 d.) proga. Jos parengtos pagal iniciatyvą „Viena sveikata“ ir skirtos gydytojams, odontologams ir veterinarams, kaip pagalbinė priemonė jų kasdieniniame darbe.
 
Parengė
Rūmų Tarybos narė
Erminija Guzaitienė
