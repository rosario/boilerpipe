Įvykusiam asociacijos „Linava“ krovininio transporto tarybos posėdyje netrūko diskusijų tiek dėl leidimų kroviniams vežti į Rusiją, tiek dėl „žalios kortos“ kainų, tiek dėl užsienio vežėjų kontrolės keliuose klausimais.

Krovininio transporto tarybos pirmininkas Julius Misiūnas narius paragino aktyviai teikti pasiūlymus svarstymams. Anot jo, vežėjai patys turėtų siūlyti jiems aktualiausius klausimus, kuriuos būtina aptarti.

Posėdžio pradžioje buvo aptartas greitai gendančių maisto produktų tarptautinio gabenimo ir tokiam gabenimui naudojamų specialių transporto priemonių (ATP) sertifikavimas. Posėdyje dalyvavęs šaldytuvų sertifikavimo ekspertas Rimantas Jurkevičius teigė, kad padėtis dėl ATP sertifikatų aštrėja, o nemažai Lietuvos vežėjų vis dar važiuoja su padirbtais sertifikatais.

Kalbant apie greitai gendančių krovinių gabenimą, UAB „Blokas“ atstovas Arūnas Kaušikas teiravosi, kodėl yra susiaurintas greitai gendančių krovinių, kurie per sieną leidžiami pirmumo tvarka Baltarusijoje, sąrašas. Asociacijos „Linava“ Krovininio transporto skyriaus vedėjas Valdas Kazlauskas tikino, kad jokios informacijos apie pakeitimus iki šiol negauta, tačiau pažadėjo patikslinti informaciją.

Kalbant apie artėjančius dvišalius Lietuvos, Baltarusijos ir Kazachstano Bendrų komisijų posėdžius, J. Misiūnas teigė, kad jų rezultatas priklausys (t. y. kiek dvišalių ir trečiųjų šalių leidimų turėsime) nuo to, kaip stipriai bus padirbėta dar iki susitikimų.

Didelę tarybos narių diskusiją sukėlė „žalios kortos“ kainos, kurios, vežėjų manymu, yra per didelės. Susirinkime dalyvavęs draudimo brokeris Mindaugas Šatkauskas informavo, kad viskas priklauso nuo kiekvieno vežėjo individualiai. Rinka yra dinamiška ir, anot jo, lyginant situaciją prieš metus ir dabar „žalios kortos“ kainos yra akivaizdžiai mažesnės. Tarybos narių kalbai pasisukus link to, kad galbūt būtų galima nustatyti vežėjams vienodą „žalios kortos“ kainą, M. Šatkauskas įvardijo tokios draudimo kainos privalumus ir trūkumus.

Susirinkusiems naujausias žinias dėl kassavaitinio poilsio Prancūzijoje pateikė V. Kazlauskas. Anot jo, jau daugiau kaip 10 Lietuvos vežėjų yra gavę baudas už kassavaitinio poilsio pažeidimus. Jis ragino susirinkusiuosius nerizikuoti ir kassavaitinio poilsio Prancūzijoje neatlikti arba, jei tai neišvengiama, ieškoti vairuotojams nakvynės vietų. Klausimas, anot V. Kazlausko, išlieka dėl nepakankamai kassavaitiniam poilsiui atlikti pritaikytos Prancūzijos infrastruktūros ir baudų proporcingumo.

UAB „Visla“ vadovas Viktor Monkevič iškėlė ir kitą krovinių vežėjams ypač aktualų klausimą – dėl užsienio vežėjų Lietuvoje leidimų kontrolės. Anot jo, iki šiol nėra užsienio vežėjų patikros sistemos. V. Monkevič nuomone, užsienio vežėjų kontrolė dėl trišalių leidimų turėtų būti griežtesnė.

Kalbant pagrindiniu klausimu – apie pasirengimą Lietuvos ir Rusijos dvišalės komisijos posėdžiui – tarybos nariai sutarė, jog reikėtų išlaikyti iki šiol turėtų leidimų į Rusiją kvotą ir siekti gauti daugiau trišalių leidimų. Be to, prieita prie nuomonės, kad būtų naudinga ilgalaikis susitarimas (panašus į dabartinį, galiojusį tris metus).

Taip pat buvo apsvarstyti ir kiti krovinių vežėjų iškelti klausimai – dėl leidžiamos ašių apkrovos Rusijoje stambiagabaritėms transporto priemonėms, o taip pat kelių apmokestinimo galimybės Rusijoje ir Lietuvoje.
