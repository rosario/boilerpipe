Gruzinų ir lietuvių bičiulystė žinoma nuo seno. Gruzijoje netrūksta mūsų akiai patrauklių peizažų, tačiau net ir gražiausios pilys, bažnyčios ir kalnų panoramos liks antrame plane, kai susidursite su gruzinų svetingumu. Akivaizdu, kad gruzinai gyvena pagal patarlę, bylojančią, jog svečias – Dievo dovana. Tą patirsite vos lėktuvas nusileis Tbilisio oro uoste. O svečiui iš Pabaltijo atviros visos durys. Viešbučio užsakymas: https://booking.avia.lt/

Kur kur, o jau Gruzijoje nuo maisto ir gėrimų iš tikrųjų lūžta stalai. Maisto prikrautas lėkštes ant stalų stato keliais aukštais. Gruziniška virtuvė pasaulyje laikoma viena geriausių. Sakoma, kad kiekvienas gruziniškas patiekalas – tai jį pagaminusio šefo eilėraštis.
Poetai šefai patiekalus gausiai gardina žolelėmis, slyvomis, granatais bei prieskoniais: česnakais, bazilikais, kalendra. Kiekviename restorane rasite bent dešimt tradicinių gruziniškų patiekalų: įvairių rūšių sūrių, įdaryta sūrio pica vadinamo chačiapurio, pupomis įdaryto lobiani, šaltų maltų špinatų kukuliukų ispanakhi, aštrios vištienos sriubos charčio, didelių, meniškai išlankstytų koldūnų chinkalių bei daugybės rūšių šašlykų. Patiekalai tradiciškai valgomi su raudonu aštriu padažu adžika arba žaliu Kaukazo slyvų padažu tkemali.
Gruzinai tvirtina, kad jų šalis, tikroji vyno gimtinė. Čia vynas gaminamas jau aštuonis tūkstantmečius. Net bronzos amžiaus kapavietėse randama vyno gėrėjų pėdsakų. Gruzijoje iki šiol auginama pusė tūkstančio vietinių rūšių vynuogių. Visur matyti didžiulių molinių, iki pusės į žemę įkastų ąsočių vynui laikyti. Vieni jų skaičiuoja šimtmečius, kiti nauji. Turtuoliai seniau ąsočius gamindavo iš bronzos bei sidabro, o vyną gerdavo iš auksinių taurių. Tris pirmuosius tostus gruzinai skiria Dievui, taikai, ir išėjusiems artimiesiems. Tik po jų galima siūlyti kitus. Jei nenorite tapti gruzinų priešu, niekuomet neskieskite vyno vandeniu, kaip įprasta Graikijoje.
