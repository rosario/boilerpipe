Jau ne vienerius metus Pabaiske vyksta gyvosios istorijos festivalis „Pabaisko (Šventosios) mūšis“. 1435 metais šiame mūšyje Lietuvos didysis kunigaikštis Žygimantas Kęstutaitis sutriuškino Livonijos ordino kariuomenę, kurią, siekdamas atgauti atimtą Lietuvos vadovo sostą, į pagalbą pasikvietė Švitrigaila.

2005 metais, minint Pabaisko mūšio 570-ąsias metines, buvo pastatytas Viktoro Žentelio sukurtas beveik keturių metrų aukščio granito paminklas, kuriame atsispindi to meto kovos. Mūšio lauke iškilo akmeninis aukuras ir koplytstulpis. 1988 metais buvo pradėtas sodinti ąžuolynas, darbus atliko rajono miškininkai, o 2008 metais pirmuosius Lietuvos kariuomenės ąžuolyno medžius pasodino Krašto apsaugos ministerija.

Šįmet, rugsėjo 5 d., vėl bus pažymėta ši – jubiliejinė – data. Praėjus 580 metų nuo istorinių įvykių, organizuojamos didelės iškilmės.

Jos prasidės šv. Mišiomis Pabaisko švč. Trejybės bažnyčioje. Šventės atidarymo metu koncertuos Lietuvos kariuomenės orkestras. Žiūrovams pasirodys folkloro ansamblis, Lietuvos folkroko grupė „Žalvarinis“, skambės dambrelio muzika.

Vyks vaikų ir suaugusių šaškių ir didžiųjų šachmatų turnyras, galima bus pamatyti viduramžių žaidimus ir varžybas, vištų lenktynes.

Po Pabaisko (Šventosios) mūšio inscenizacijos vyks aukcionas, fakyrų „Ugnies teatras” pasirodymas ir įspūdinga šou kulminacija – liepsnojantys Gedimino stulpai.

Renginio metu bus pristatoma Lietuvos kariuomenė, demonstruojami šiuolaikiniai ginklai bei ratinė technika. Žiūrovai nusikels ir į viduramžius – pamatys to meto ginkluotę, šarvuotę, susipažins su gyvenimo būdu, amatais.

Veiks skautų, Miško brolių stovyklos.

Šio mūšio pažymėjimui lėšų skyrė Kultūros ir Krašto apsaugos ministerijos.
