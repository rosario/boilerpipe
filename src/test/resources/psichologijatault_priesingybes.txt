Garsusis menininkas Michelangelo savo nuostabių skulptūrų kūrimą aiškino taip: „Aš imu marmuro gabalą ir atmetu tai, kas nereikalinga.“ Gyvenime dažnai pastebimas reiškinys, kai partneriai formuoja vienas kitą tol, kol pastarasis priartėja prie jų idealiojo „aš“. Ar šis procesas iš tiesų vyksta, o gal tai tik iliuzija, bevaisė pastanga?

Aš esi tu

Šveicarų psichiatro Carlo Gustavo Jungo teorijoje teigiama, kad žmogaus uždavinys – tapti individu, integruojant savo šviesiąją ir tamsiąją puses. Šis procesas nevyksta savaime, nes mūsų savastis nuolat pasidengia apsauginiais sluoksniais, kai jos dalys išstumiamos už širmos, t. y. slepiamos, jei neatitinka aplinkos reikalavimų, tėvų lūkesčių ir mūsų pačių idealų. Jei iš jūsų tikisi, kad būsite rimtuolis, slepiate gaivališkumą. Jei tikisi, kad būsite linksmuolė, atmetate liūdesį. Tačiau tokia suskaldyta siela nuolat siekia sugrįžti į vienovę – integruotis.

Pavyzdžiui, esate kukli, tyli ir nedrąsi mergina. Jūs gerai mokotės ir padedate mamai buityje. Jūsų sąmoningasis „aš“ išsiskiria kuklumu, nedrąsumu. Taip jūs save matote, taip apie jus kalba aplinkiniai. O kaip atsirado toks jūsų „aš“? Argi jūs niekada neturėjote įžūlių, chuliganiškų impulsų? Turėjote, tik dėl auklėjimo anksti vaikystėje išstūmėte šiuos bruožus už savotiškos širmos (į pasąmonę). Jūsų pasąmonė yra chuliganiška, o jūs apie tai nė nežinote.

Ir štai atėjo paauglystė. Kurį laiką jūs draugavote su panašiu į save vaikinu iš paralelinės gimnazijos klasės. Jis yra teigiamas, ramus, panašus į jus. Tačiau jis jums kaip draugas, su juo netgi nuobodoka. Ir štai netikėtai jūs aistringai įsimylite savo priešybę – drąsų, įžūlų chuliganą iš kitos klasės. Kodėl jis chuliganas? Toks jo sąmoningasis „aš“, tokį jį mato aplinkiniai ir jis pats. Vaikinas netgi perspėja jus: „Žinok, aš nesu geras berniukas.“ Tik jis kažkodėl atkreipia ypatingą dėmesį į jus. Jam pačiam sunku pripažinti, kad įsimylėjo jus. Ne, jūs nesate eilinė mergužėlė. Jam atrodote kitokia – jūsų nekaltumas ir aukštos moralinės vertybės neatitinka jo moralės bei pažiūrų. Tačiau kartu ir traukia. Visi jums sako, kad jūs ne pora. Tačiau būtent tai, kad jūs tokie skirtingi, atrodo, tik kaitina jūsų aistrą.

Imate susitikinėti. Suvokiate įdomų dalyką: pasirodo, jums knieti jį pataisyti ir atvesti į doros kelią. Tarsi įžiūrite šiame chuligane, kurį visi atstumia, labai gerą, tik neatskleistą asmenybę. Matote, kad jame slypi jautrus, drovus, švelnus berniukas, nešiojantis įžūlią kaukę. Suvokiate, jog kadaise dėl nepalankių gyvenimo sąlygų jis turėjo išstumti ir už vadinamosios širmos paslėpti savo jautrumą bei švelnumą. Kitaip jis neišgyventų gatvės sąlygomis: tėtis gėrė, anksti paliko mamą, o ši rūpinosi tik savo reikalais. Vaikinas patiki jumis ir, nepaisydamas savo „kietuolio“ kaukės, kartais parodo jums ir vieną kitą ašarą, ir šiokį tokį jautrumą.

Dar įdomiau tai, kad jūsų chuliganiškas draugas įžiūri jumyse slypinčią amazonę: aktyvią, drąsią ir seksualią! Jis tarsi moko jus išsilaisvinti, stumia ir traukia į visokias rizikingas avantiūras. Bijote viso to, tačiau nejučiomis imate atskleisti sau kitokią gyvenimo pusę. Norint atsipalaiduoti čia nesiklausoma Mozarto muzikos (kaip jūsų šeimoje), o geriamas alus, rūkoma žolė ir klausomasi metalo. Čia galima drąsiai bučiuotis visiems matant, garsiai keiktis gatvėje ir neužleisti vietos praeiviams (kaip esate įpratusi).

Taigi sutikote visišką priešingybę. Jūs slepiate už širmos chuliganę, o jis – švelnų jautruolį. Tačiau jūsų pasąmonė mato save jo sąmoningajame „aš“, o jo pasąmonė – jūsų sąmoningajame „aš“ mato save. Kiekvienas jūsų pasąmoningai, o vėliau ir sąmoningai mato kito šešėlinę pusę ir siekia ją išlaisvinti, grąžinti į dienos šviesą. Bet tai nėra altruistinis aktas, o greičiau mainai. Kiekvienas pasąmoningai tikisi: jei jau mano partneris atitinka mano pasąmonę, tai su juo aš irgi atskleisiu ją sau ir tapsiu integruota asmenybe.

Galima paklausti savęs, ar tai vaisingas procesas. Ar žmogus, nešiojantis savyje aiškiai išreikštą mano potenciją, gali man atskleisti mane patį?

Tenka pripažinti, kad tuomet aistra iš tiesų yra ne tik aistra, o savotiška psichoterapija. O terapija turi savo pabaigą. Ji gali būti sėkminga arba ne. Sėkmės atveju jūs išmokstate laisvumo, seksualumo, drąsos. Jis išmoksta būti jautrus, švelnus. Tačiau ar tuo metu jus vis dar trauktumėte vienas kitą? Deja, tikėtina, kad tokia terapinė sėkmė reikštų santykių pabaigą. Jis pasakytų: „Dabar tu tapai tokia pati kaip visos“, o jūs tartumėte: „Na, šito jautrumo ir švelnumo man jau užteko iš buvusio vaikino.“

Terapijos nesėkmės atveju jūs liktumėte drovi, taip ir neišmokusi keiktis, mylėtis, kada norite, gerti ir svaigintis, o jis taip ir neišmoktų būti švelnus. Tuomet jūs išsiskirtumėte jausdami neišsipildžiusius troškimus: jūsų asmenybei integruotis nepadėjo vaikščiojantis elgesio modelis. Ir tikėtina, kad jūsų lauktų kitoks likimas – susirasti į save panašų vaikiną… Ir imtis darbo, kurio imdavosi Michelangelo: bandyti iš jo padaryti skulptūrą. Bet kodėl tikėtina, kad rinksitės panašų?
