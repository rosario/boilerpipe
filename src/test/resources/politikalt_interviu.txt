Pristatome interviu apie aukštąjį mokslą su Reinu Raudu – Estijos rašytoju, filosofu, kultūrologu, japonologu, vertėju. Reinas Raudas yra Helsinkio universiteto pasaulio kultūrų fakulteto profesorius ir Europos japonų studijų asociacijos prezidentas.

Kokia vietą, jūsų galva, XXI a. turėtų užimti unversitetas?

Man atrodo, kad universitetas yra vienintelis reiškinys, kuris Europos arba Vakarų civilizacijoje yra tikrai unikalus. Nes pasiekimų yra visokiausių – mene, muzikoje, technikoje ir taip toliau, bet universitetas yra vienintelė vieta, kuri neturi analogo Azijoje, Afrikoje ar kitose civilizacijose.

Tai yra minties laisvės erdvė, kuri yra nepaklusni autoritetams ir kuri neturi priklausyti nuo to, ko nori valdžia. Universitetas atsirado savais laikais būtent kaip jaunų žinių trokštančių žmonių bendrija ir paskui išaugo nuo institucijos Bolonijoje per Viduramžius į instituciją, kuri nebijojo būti priešiškuose santykiuose tai su Bažnyčia, tai su valstybine valdžia bei jungdavo šviesiausius protus.

Ši institucija XXI amžiuje, man atrodo, pradėjo mirti, nes ji jau nebėra nepriklausoma nuo valdžios. Valdžia – kaip kad korporatyvinė valdžia, taip ir politinė valdžia – sako, kad universitetas privalo žmones paruošti kažkokiam konkrečiam darbui ar dar kažkam. Čia visiškai nėra universiteto tikslas. Ir kai mes žiūrime, kiek greitai keičiasi pasaulis, kažkas jau daug metų atgal yra teigęs, kad 10 labiausiai pageidaujamų profesijų neegzistavo 5 metai atgal. Taip buvo ir taip bus dar sparčiau ir stipriau.

Universitetas konkrečiam darbui paruošti negali, universitetas turi duoti žmogui sugebėjimus, kurie padeda išgyventi besikeičiančiame pasaulyje – kritiškai įvertinti informaciją, sugebėjimą greitai persiorientuoti arba išmokti kažko naujo, sujungti kažkokius dalykus, daryti savo išvadas, būti kriatyviems, būti inovatyviems, o čia yra dalykai, kurie negali vykti principu “o dabar sėskite, berniukai ir mergaitės, ir užrašykite, ir išmokite mintinai”.



Bet šiais laikais universitetas tebeturi išskirtinę teisinę autonomiją valstybės atžvilgiu ir netgi, kai valstybė turi kažkokių tikrai reikalingų reformų sąrašą, universitetas retai būna linkęs kažką keisti, nes dažnai būna įklimpęs į ekonominius išskaičiavimus, be kurių tam tikros universiteto dalys negalėtų klestėti.

Šiais laikais yra įprasta žiūrėti į laisvę kaip į ekonominę laisvę – jei tau priklauso kažkokie pastatai, tai esi laisvas. Kai pažiūrim į Lietuvą, yra kažkokios tarybos, kurios dažnai susidaro iš žmonių, kurie yra ne vien iš to universiteto arba išvis nesusiję su akademiniu pasauliu. Tokie žmonės renka rektorius, o vėliau jie nebesidomi ir nebegauna informacijos nuo to paties rektoriaus. Rektoriams duodami dideli įgaliojimai.

Kalbant ne tik apie Lietuvą, Airijoje esu matęs rektorių, kuris yra profesionalus vadybininkas, o ne profesorius. Vadinasi, jam nebėra svarbu, kam jis vadovauja – universitetui ar dešrų fabrikui. Tai tada iš universiteto ir belieka dešrų fabrikas.



Grįžtant prie universiteto ištakų – ar klasikinis išsilavinimas lieka šiuolaikinio intelektualaus žmogaus palydovu, ar jis išlieka privalomu ir būtinybe ir ar universiteto dalimi jis turėtų likti nekintamai?

-  Man atrodo, kad klasikinis išsilavinimas, jei mes žiūrime į išsilavinimo turinį, tai yra tas pats, kas išmokti, kiek Lietuvoje dabar gyvena žmonių, nes po 5 metų tai bus pasenusi informacija. Bet jeigu mes žiūrime į išsilavinimo struktūrą – kokie sugebėjimai ugdomi, kaip turi struktūruotis universitetinis aukštasis išsilavinimas, tai aš manau, kad klasikinio išsilavinimo struktūroje, pamatiniame struktūrą kuriančiame mąstyme nėra nieko blogo.

Kaip ir sakiau, universitetas turi išmokyti žmogų dirbti su medžiaga – dideliame kiekyje informacijos surasti tai, kas relevantiška, kritiškai į tai atsižvelgti ir daryti išvadas. Čia nedaug kas pasikeitė per šimtmečius.

Prisimenu vieno estų rašytojo metaforą: jei jums patinka Windows 8, labai bloga investicija būtų nusipirkti 20 DVD su Windows 8, nes po kažkiek laiko jų nebereikia. Tas pats yra su išsilavinimu, nes išsilavinimo turinys turi pasikeisti. Bet pasakymas, kad humanitarinių mokslų nebereikia, vietoj jų skatinant kažkokius pragmatiškus dalykus, iššauks prastus rezultatus, kurie taps matomi visuomenei labai greitai.



Kalbant apie nepragmatinį požiūrį, su jūsų priežiūra Talino Universitete atsirado artes liberales (lot. laisvųjų menų) bakalauro programos. Gal galite papasakoti apie jų užuomazgas ir kaip atsirado politinė ir akademinė valia tam padaryti?

1988 metais aš buvau vienas iš grupės žmonių, kurie sukūrė pirmą nepriklausomą universitetą visame Rytų bloke – Estijos Humanitarinį Institutą. Jame buvo visiška akademinė laisvė. Sistema buvo tokia, kad viskas buvo mažai struktūruota – studentai galėjo gana laisvai dėliotis savo tvarkaraštį, o dėstytojams nebuvo aiškinama, ką jie turėtų dėstyti. Tas laukas pradėjo save koreguoti, viskas pasidarė labiau struktūruota, bet akademinės laisvės principai, kurie buvo Humanitariniame Institute buvo patys idealiausi, už kuriuos nieko geresnio nei iki, nei po niekur nemačiau.

Talino Universitetas susikūrė susijungiant keliems universitetams, tarp kurių buvo Humanitarinis Institutas. Tada buvau išrinktas rektoriumi ir aš atėjau su programa, kuri buvo man pačiam artima ir Humanitarinio Instituto principus, kiek įmanoma, tiek stengiausi įgyvendinti visame universitete. O kai sukūrėme Kotrynos koledžą (kuriame mokoma jūsų minėtų programų), jis buvo grįstas vien artes liberales principais.

Bet tenka pasakyti, kad valstybinė valdžia trukdo ir trukdė, nes anais laikais buvo eilė tokių ministrų, kurie galvojo, kad kiekvienas bakalauras turi kuo greičiau baigti universitetą ir mokytis tik vieną konkretų dalyka. Nors visi žinome, kad nebe tie laikai, kai žmogus visą gyvenimą dirba vieną ir tą patį darbą. Mes darome jiems žalą, jei liepiame mokytis tik vieną dalyką.



Ar Lietuvoje būtų galima pritaikyti estišką patirtį bei modelį ir atidaryti keletą artes liberales programų?

Manau, kad tai būtų tik sveikintina. Aš visą laiką tikėjausi, kad Vytauto Didžiojo Universitetas eina ta linke, bet ir ten viskas nėra iki galo taip, kaip turėtų būti. Nežinau, ar tai priklauso nuo lietuviškų įstatymų ir normatyvų, nes, kiek mačiau, programos yra suvaržytos ir gana struktūruotos.

Man atrodo, kad laisvai pasirenkamų dalykų bakalaurinėje programoje turi būti bent apie trečdalį. Idealiausia būtų padaryti tokią programą, kur yra trečdalis privalomų dalykų, trečdalis dalykų, kurie yra pasirenkami iš ilgesnio sąrašo, kur būtų dvigubai tiek dalykų, kiek reikia, o studentas iš to sąrašo paima tai, kas jam/jai yra įdomu, o likęs trečdalis būtų visiškai laisvai pasirenkamų dalykų, tame tarpe, užsienio kalbos, kas norėtų interdisciplinariai, galėtų imti visai kitas sritis, programavimą… Tai priklausytų nuo paties studento, bet maždaug trečdalis dalykų turi būti laisvai pasirenkami – tada mes galime kalbėti apie aukštąjį išsilavinimą tikrąja to žodžio prasme.



JAV yra gana populiarios Didžiųjų knygų bakalauro programos (angl. The Great Book program), kurios į Europą neateiną taip sparčiai, nors Šiaurės Amerikoje yra labai vertinama. Ar Rytų Europos šalyse mes rastume pakankamą akademinį dėstytojų resursą turėti panašias programas? Ar esame pasiruošę turėti kažką sykiu modernaus ir klasikinio?

Aš esu pats dėstęs tokius kursus ir sakyčiau, kad visai neblogai veikia. Man atrodo, kad jei pasakysite dėstytojams, kad galite mokyti taip, kaip norite, o ne kaip esate verčiami, tai atsiras labai daug naujų idėjų ir energijos, kurios šiuo momentu gali ir nesimatyti. Bet taip yra dėl to, kad visi yra suvaržyti – virš visų kabo normatyvai, reikalavimai, kursų aprašymai – siaubinga akademinė biurokratija, kurios dažnu atveju tikrai nereikia.



Neretai biurokratija daro ir kitokią meškos paslaugą. Ji stipriai atriboja gamtamokslį ir humanitarinius mokslus, gretindama juos vien per tarpdiscipliniškumo siekį. Mokslininkų defragmentacija paskiruose mokslo laukuose atveria ne vieną naują problemą. Ar verta mėginti švelninti situaciją ir kaip patartumėte tai daryti?

Man irgi atrodo, kad apie tarpdiscipliniškumą dažniausiai kalbama oficialiai, kai sakoma, ko yra siekiama. Jei žvelgiame į praktiką, tampa aišku, kad niekas tarpdiscipliniškumo nesiekia. Tarpdisciplininė komunikacija yra labai esminė. Būtų reikalinga, tarkim, filosofijos dėstytojui pasakyti, kad jam reikės dėstyti filosofiją fizikams, o fizikos dėstytojo paprašyti padaryti fizikos įvadą filologams arba istorikams. Tada žmogus turi kvestionuoti savo nuosavą discipliną bei sugebėti ją išaiškinti taip, kad būtų aišku ir tiems, kuriems tokia disciplina yra svetima.

Tai yra labai naudinga ir iš to gali gimti daug įdomių dalykų. Pavyzdžiui, Talino Universitete sykį buvo dėstoma kosmologija taip, kad vienu ir tuo pačiu metu auditorijoje buvo filosofijos ir fizikos profesoriai. Jie dėste dviese ir kosmologija buvo dėstoma studentams iš karto iš dviejų rakursų. Daug kas sako, kad tai buvo vienas iš geriausių kursų, kuriuos jie yra kada nors girdėję.



Pabaigai klausimas, kurio esmė lyg ir sukosi viso interviu metu. Universitetas gyvuoja ne viename įšaldytame savitame laikotarpyje, bet kintančioje modernioje visuomenėje. Bet pati viena moderni visuomenė negali atsakyti į vieną klausimą – kokia yra viso modernaus pasaulėvaizdžio prasmė? Ar šiandienis universitetas yra tebepajėgus išaiškinti tai ir kaip jis gali pats orientuotis moderniame pasaulėvaizdyje?

Universitetas yra pajėgus daryti daug daugiau nei jam yra leidžiama daryti. Valdžiai tikrai nereikia kištis į tą normaliai ir gerai besivystantį procesą. Tokiu būdu valdžia daro didelį kiekį žalos sau.

Šie klausimai negali turėti pragmatinių į biudžetą susivedančių atsakymų, bet tai yra klausimai, be kurių mes negalime gyventi ir išspręsti savų problemų. Pasaulėvaizdis niekada nebūna galutinis, bet mes tolstame nuo tradicinės ontologijos, kur viskas yra suvokiama daiktiškai, link proceso. Procesų valdymas ir susidūrimas mums kelia daug klausimų, kuriuos fizikai ir filosofai galėtų įveikti kartu su valstybe.
