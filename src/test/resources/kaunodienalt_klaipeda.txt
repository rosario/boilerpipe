Šiomis dienomis Klaipėdos gatvėse pradėta ryškinti horizontalųjį ženklinimą. Kelininkai darbus planuoja visame mieste, todėl plušės iki vėlyvo rudens. Tikimasi, kad tai padės užtikrinti didesnį eismo keliuose saugumą.

Antradienį Herkaus Manto ir Naujojo Sodo gatvėse paryškintas ant kelio dangos esantis ir eismo kryptį nurodantis ženklinimas.

Klaipėdos savivaldybės Miesto ūkio departamento direktoriaus Liudviko Dūdos teigimu, nuo šiol kelininkus, atnaujinančius horizontalųjį ženklinimą, gyventojai įvairiose miesto vietose pastebės dažniau, kadangi pradedami planiniai darbai.

Kelio ženklinimą ryškinti numatyta visame mieste, todėl darbai turėtų tęstis iki vėlyvo rudens.

„Dirbama ten, kur reikia pagal numatytą planą. Bus išdažyta visur. Juostos vis paryškinamos kiekvienais metais“, – teigė departamento direktorius.

L.Dūda sakė, jog Klaipėdoje siekiama atnaujinti kuo daugiau horizontaliojo ženklinimo. Tikimasi, kad tai padės dar labiau užtikrinti saugumą keliuose.

Permainų minėtoje sankirtoje planuojama ir daugiau.

„Stengiamės, kad visiems būtų superaišku“, – paaiškino L.Dūda.

Jau kito mėnesio pradžioje minėtoje sankryžoje turėtų pradėti veikti ir naujas, viena eismo juosta judančiam viešajam transportui bei dviratininkams eismą patogiau reguliuosiantis šviesoforas. Jis leis lengviau atlikti kairinius posūkius.

„Įranga jau užsakyta. Nauju režimu šviesoforas turėtų pradėti veikti maždaug rugpjūčio 10 d.“, – patikslino direktorius.
