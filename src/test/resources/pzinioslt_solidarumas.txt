2007 metais keturios savivaldybės – Plungės, Telšių, Mažeikių ir Rietavo – sudarė sutartį dėl Telšių regiono komunalinių atliekų tvarkymo sistemos sukūrimo ir eksploatavimo. Nuo to laiko, kaip sakoma, daug vandens nutekėjo, tarp Telšių regiono atliekų tvarkymo centro (TRATC) dalininkių buvo kilę visokių nesusipratimų ir pykčių, tačiau atliekų tvarkymo sistema regione veikia ir, panašu, veiks, jei keturios dalininkės sugebės pasirašyti visoms vienodai galiojančią sutartį dėl tolimesnio atliekų sistemos eksploatavimo, taikant regioniškumo, solidarumo ir kitus teisės aktų nustatytus principus. Pirmą kartą skaitant naujos sutarties projektą Plungėje, Vietos ūkio ir ekologijos komiteto posėdyje, kilo nemenkas erzelis, mat mūsų politikų visiškai netenkino, kaip TRATC pasamdytas advokatas Linas Songaila jiems išaiškino TRATC dalininkių solidarumo principą.
Į pirmąjį naujosios sutarties projekto skaitymą Plungės savivaldybėje atėjęs TRATC direktoriaus pavaduotojas Gintas Orda priminė, kad tarp TRATC dalininkių buvo pratęsta senoji sutartis, tačiau TRATC administracija su teisininkais paruošė naują dokumentą, siekiant, kad atliekų tvarkymo sistemos veikla regione nebūtų išbalansuota ir savivaldybės dalininkės nenueitų skirtingais keliais.
Naujos sutarties projektas jau buvo aptartas per įmonės valdybos posėdį, todėl TRATC administracija šiomis dienomis kreipiasi į savivaldybes dalininkes, kad šios susipažintų su sutarties turiniu, jam pritartų ir sutartį pasirašytų. Pirmas skaitymas įvyko Plungėje, ta pati procedūra bus pakartota ir kitose savivaldybėse.
Komiteto narė Asta Beierle-Eigirdienė pastebėjo, kad dokumento projekte nėra išaiškintos kai kurios esminės sąvokos. Neaišku, ir kaip veiks kai kurie atliekų tvarkymo sistemos veiklos kontrolės mechanizmai. Kas, pavyzdžiui, tvirtins vadinamąjį sąvartyno vartų mokestį? Kodėl numatyta, kad tai darys TRATC valdyba? Kodėl, kai kalbama apie pinigus, už borto paliekamos Savivaldybių tarybos?
Advokatas L. Songaila aiškino, kad TRATC valdyboje yra kiekvienos savivaldybės administracijos direktorius, kurio pareiga bus supažindinti saviškius su įstaigos sąmata ir kitais valdybos posėdyje aptariamais dalykais.
Su tokia pozicija visiškai nesutiko Plungės meras Audrius Klišonis, mat pagal advokato išaiškinimą išeitų, kad Savivaldybės administracijos direktorius Savivaldybės tarybai turėtų pristatyti ir, jei reikia, apginti TRATC sąmatą!
„Nieko panašaus: turite prieš Savivaldybės tarybą savo įstaigos sąmatą apginti patys!“ – pažymėjo meras, priminęs, kad TRATC yra keturių savivaldybių kūrinys, o ne jų lygiavertis partneris. Todėl ir pasiūlė, kad sutartis dėl atliekų tvarkymo sistemos eksploatavimo turėtų būti pasirašoma tik tarp keturių savivaldybių, o ne penkių sutarties šalių – keturių savivaldybių ir TRATC, kaip buvo numatyta teisininko parengtame sutarties juodraštyje.
Komiteto pirmininkas Tomas Raudys sutartyje pasigedo anksčiau figūravusio žodžio „vieninga“, kuris buvo vartojamas kalbant apie regiono atliekų tvarkymo sistemą. Jo supratimu, mokestis už vienodą paslaugą regione turi būti vienodas visiems paslaugos gavėjams. Tai ir būtų solidarumas.
Tačiau pagal teisininko išaiškinimą solidarumu vadinama, kai palankesnes sąlygas turintys komunalinių atliekų turėtojai prisideda prie komunalinių atliekų tvarkymui reikiamų lėšų kaupimo taip, kad būtų sudarytos prielaidos taikyti lengvatas ar palankesnes sąlygas atliekų turėtojams, kuriems dėl ekonominių-socialinių ar kitų priežasčių išmoka už komunalinių atliekų tvarkymą tampa didesne našta!
Toks teiginys sukėlė didelį plungiškių pasipiktinimą. Buvo prisiminti laikai, kai vienos savivaldybės finansuodavo kitų savivaldybių atliekų tvarkymą. Štai, pavyzdžiui, Mažeikiuose gyventojams buvo paskaičiuota kito dydžio rinkliava, nors visiems regiono gyventojams turėjo būti taikyta vienoda!
Teisininkas posėdyje tarsi advokatavo mažeikiškiams teigdamas, kad atskirų savivaldybių tarybos dėl rinkliavos turėjo savo nuomonę ir įstatymas kiekvienai naujos kadencijos tarybai nedraudė priimti kitokius, nei ankstesnės kadencijos patvirtintus, sprendimus.
Iš kitos pusės, advokatas L. Songaila sutiko, kad sutartis turi įstatymo galią ir ją privaloma vykdyti.
T. Raudys priminė, kad steigiant TRATC, Plungės savivaldybė nemažai finansiškai prisidėjo prie senų sąvartynų uždarymo, nors mūsų rajone uždaromas sąvartynas buvo tik vienas. Išeitų, kad plungiškiai kitiems rajonams gerokai padėjo. Kas, reikalui esant, padės mums?
„Plungės savivaldybės padėtis yra blogiausia, nes mes savo teritorijoje turime padidintos taršos objektą – Jėrubaičių sąvartyną, į kurį patenka viso regiono atliekos. Ir kelias link Jėrubaičių itin eksploatuojamas. Gal ir mes galime prašyti iš kitų papildomo mokesčio už tai? Nesutariant dėl sutarties tarp savivaldybių dalininkių, ginčų plotas gali būti be galo platus“, – pastebėjo A. Klišonis.
Jam antrino T. Raudys, paviešinęs, kad Elektrėnų savivaldybei kitos savivaldybės už veikiantį sąvartyną moka nemažą kontribuciją!
Teisininkas nuosekliai rašėsi komiteto narių pastabas, apie kurias žadėjo informuoti kitų savivaldybių, kuriose dar bus sutarties pristatymo procedūra, atstovus.
G. Orda sakė, kad sutartis bus tobulinama tol, kol jos tekstas tiks visoms keturioms TRATC steigėjoms. Kol kas aišku tik tiek, kad tarp atliekų turėtojų solidarumo nėra.
