Šventa statybinių prekių apsipirkimo diena tampantis trečiadienis atsirūgo uostamiesčio vairuotojams. Pačiame spūsties pike ties prekybos centru užsiliepsnojo automobilis.

Dalis klaipėdiečių suko aplinkkeliais, kad išvengtų centrinėse gatvėse nusidriekusių automobilių eilių. Didžioji mašinų masė veržėsi vieno prekybos centro link, kuris trečiadieniais siūlo nuolaidas. Tačiau pirkėjų kelionė įstrigo prie pat prekybos centro.

Vilniaus plente ties degaline užsidegė „Citroen C5“ automobilis. Akimirksniu sustojo eismas nuo Jakų žiedo Klaipėdos link judėjusiame mašinų sraute.

Iš po automobilio variklio dangčio ėmė kilti balti dūmai. Mašinos vairuotojas mėgino gesinti rusenančią liepsną savo jėgomis, tačiau paaiškėjo, kad jam reikia papildomo gesintuvo. Tą pačią akimirką spūstyje laukę vairuotojai atskubėjo jam į pagalbą. Savo gesintuvą ištiesė ir degalinės aikštelėje buvusi vairuotoja.

Tik aplinkinių dėka mašina neužsiliepsnojo atvira liepsna.

Vėliau paaiškėjo, kad automobilio vairuotojas net nespėjo paskambinti bendruoju pagalbos telefonu. Uostamiesčio ugniagesiai tikino, kad apie incidentą nebuvo pranešta.
