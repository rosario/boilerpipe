Fizinių ir technologijos mokslų centre (FTMC) šiuo metu įgyvendinamas tarptautinis projektas APPOLO, kurio tikslas – kurti ir testuoti lazerines technologijas pramonei. Lietuvio mokslininko vadovaujamame projekte dalyvauja net 22 partneriai iš 9 šalių, dar 15 naujų partnerių prie projekto prisijungia šią vasarą. Tik septyni partneriai iš šio didelio konsorciumo yra mokslo institucijos. Įgyvendinamas projektas truks dar dvejus metus.
2013 m. pradėtu įgyvendinti projektu siekiama apjungti mokslininkų sukauptas žinias, mokslinių tyrimų ir institutų patirtį bei lazerinės įrangos vartotojų poreikius ir kurti modernias bei pažangias technologijas lazeriais paremtai gamybai įvairioms pramonės sritims. Lazerių taikymų laboratorijos visoje Europoje yra sujungtos į vieną virtualų tinklą, kuriame sukauptos žinios ir informacija apie turimą infrastruktūrą, siekiant skatinti šių technologijų prieinamumą.

„Projekto metu pasirinktos kelios specifinės lazerinių technologijų kryptys. Tai suteikia galimybes greičiau integruoti naujas technologijas ir kurti naujos kokybės plataus vartojimo produktus: nebrangius ir efektyvius saulės elementus, funkcinius paviršius, integruotus elektronikos prietaisus automobiliams ir jutiklius aplinkos stebėsenai. Šis projektas padės Europos fotonikos pramonės atstovams išsaugoti savo konkurencingumą ir patekti į naujas nišas pasaulinėje rinkoje. Manoma, kad šiais metais pasaulyje fotonikos verslas sugeneruos 335 milijardus eurų pajamų“, – projekto subtilybes atskleidžia FTMC lazerinių technologijų skyriaus ir APPOLO projekto vadovas dr. Gediminas Račiukaitis.

Įgyvendinant projektą pirmiausia tikrinama naujausia įranga, ja kuriamos lazerinės technologijos, išbandomas jų veiksmingumas ir patikimumas. Esminis projekto privalumas – galutiniams vartotojams, t.y. pramonės įmonėms, jau pateikiami išbandymus visoje technologinėje grandinėje praėjęs įrenginiai ir žinios kaip juos efektyviai panaudoti. „Projekto vykdymo pradžioje pavyko sėkmingai suderinti veiklas ir interesus. Naujais lazeriais galime apdoroti plonus sluoksnius elektronikai iki 100 metrų per sekundę greičiu, įrašyti metalo linijas ant sudėtingos formos paviršių, modifikuoti spausdinimo cilindrų ir liejimo formų paviršius, pvz. suteikiant plastmasėms „švelnaus prisilietimo“ savybes. Koordinuodami projektą nuolat mokomės, o svarbiausia – įgijome daug partnerių moksle ir pramonėje. Konsorciume turime pramonės gigantų („Fiat“, „Abengoa“, „Daetwyler“, „Sachsische Walzengravur“), dar daugiau jų prisijungs šiemet. APPOLO projektas didina visos mūsų lazerininkų bendruomenės matomumą pasaulyje“, – pasakoja dr. Gediminas Račiukaitis.

FTMC Lazerinių technologijų skyrius savo veiklą 2004 m. pradėjo nuo paprastų lazerinio mikroapdirbimo bandymų. Šiandien skyriaus veikla apima nanofotoniką, lazerių mokslą ir taikymą, optinių komponentų lazeriams kūrimą, naujų skaidulinių ir kietojo kūno lazerių projektavimą ir jų taikymą tiksliam medžiagų apdirbimui. Lietuviai visame pasaulyje garsėja kaip stiprūs lazerių srities specialistai, tad tikimasi, kad baigus įgyvendinti APPOLO projektą, jie dar labiau įtvirtins savo lyderių pozicijas.
FTMC yra didžiausia mokslinių tyrimų įstaiga Lietuvoje. Čia vykdomi moksliniai tyrimai, skirti aukštųjų technologijų plėtrai ir žinių ekonomikos kūrimui Lietuvoje ir pasaulyje, kuriami nauji prototipai ir paslaugos bei modernios pramonės programos. Centre dirba 38 habilituoti mokslų daktarai, 268 mokslų daktarai, daugiau nei 500 mokslo tyrėjų, studijuoja 64 doktorantai. Per savo veiklos metus FTMC įvykdė daugiau nei 300 verslo užsakymų ir padėjo daugiau nei 100 įmonių įgyvendinti jų verslo tikslus.
