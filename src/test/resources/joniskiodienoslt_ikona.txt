Blogų savybių Gintautas Pučkus tiesiog neturi. Nebent... jo savigrauža ištikus kokiai darbinei nesėkmei... O gerųjų?

Nė vieno žodžio

Trisdešimt septynerius metus išbūti toje pačioje darbo vietoje? Neturint daugumai kitų profesijų atstovams įprasto savaitgalio poilsio? Kas mėnesį už darbą pasiimant kuklų atlygį? Su niekuo nesipykstant? Neįsiveliant į situacijas, vertas feljetono? Kaip su tuo susidorojo ir toliau eina tokiu gyvenimo keliu Joniškio kultūros centro muzikos redaktorius Gintautas Pučkus?

Atsakymui – nė vieno žodžio. G. Pučkus tik šypsosi. 

„Dirbu savo darbą“, – galbūt netekęs kantrybės mandagiai tarė ir pridūrė, kad ir šie žodžiai – ne spaudai. Jam atrodo, kad reikėtų rašyti apie kitus jo kolegas. Kurie nori, kad būtų aprašyti. Tačiau Joniškio kultūros centro administracija konkurso „Joniškio kultūros saulutės“ kandidatu tarp keleto kitų pasiūlė ir centro muzikos redaktorių G. Pučkų. 

Kodėl? 

Paskutiniais metais – 2011-ais, 2012-ais, šiais 2013-ais – Joniškio kultūros centras miestelėnus ir svečius džiugina originaliais, įspūdingais ir gero meninio lygio kultūros renginiais. Jų metu, kaip sakoma, plika akimi arba ryškiausiai matomi scenoje esantys atlikėjai, bet retas žiūrovas žino, kad jų pasirodymo sėkmė priklauso ir nuo žmogaus, sėdinčio prie įgarsinimo pulto, nuo muzikos redaktoriaus G. Pučkaus. Tai – lyg žiūrovo akimis nematoma kultūros saulutė, kurią pirmą kartą per trisdešimt septynerius metus sugebėjo pastebėti ir iš užmaršties skraistės ištraukti tik dabartinė šios kultūros įstaigos administracija... 

Direktorės vertinimas

„Gintautas yra seniausiai dirbantis mūsų darbuotojas, – pabrėžė Joniškio kultūros centro direktorė Gerda Norušaitienė. – Jis labai pareigingas ir atsakingas darbuotojas, visada besistengiantis pasiekti kuo geresnės savo darbo kokybės. 

Pasak direktorės, G. Pučkus į savo pareigą žiūri labai rimtai, visada mielai padeda kitiems kolektyvo nariams organizuojant renginius. Jo, ilgamečio darbuotojo, patarimai pastebėjimai praverčia jaunesniems kolegoms. 

„Gintautas dėl bendro tikslo neskaičiuoja savo laiko ir jėgų, dirba ir vakarais, ir savaitgaliais. Labai džiaugiuosi, kad mūsų kolektyve yra toks žmogus, kuris „serga“ dėl to, kad Kultūros centro renginiai būtų kokybiški ir žiūrovai būtų patenkinti“, – teigė direktorė. 

 

Slenksčiai

G. Pučkus Joniškio rajono kultūros rūmuose (vėliau Joniškio kultūros centre) pradėjo dirbti nuo 1976-ųjų. Pirmosios jo pareigos – estradinio ansamblio vadovas. Keičiantis šalies kultūros politikai ir jos tendencijoms, G. Pučkus dirbo klubinio darbo skyriaus vedėju, muzikinio skyriaus (tuomet vadinta muzikine dalimi) vedėju, klubinio skyriaus metodininku, įrašų studijos specialistu, o maždaug nuo 1990-ųjų dirba renginių įgarsintoju, kitaip tariant Joniškio kultūros centro muzikos redaktoriumi. 

Visur ir bet kokiu oru

„G. Pučkus – bene didžiausią darbo patirtį turintis Joniškio kultūros centro specialistas. Per 37-erius metus Gintautui teko įgarsinti daugybę renginių. Tad jam iš muzikinės pusės Joniškio kultūros vystymosi kontekstas yra labai gerai pažįstamas... Vien per šiuos metus jis įgarsino apie 60 renginių, – akcentavo Joniškio kultūros centro direktorės pavaduotoja kultūrai Ilona Osipova. – O tai ne tik Joniškio kultūros centro sukurtos kultūrinės programos, bet ir nevyriausybinių organizacijų, kitų kultūros įstaigų ar kitų Joniškio kultūros centre renginius organizuojančių įstaigų renginiai“.

Pasak I. Osipovos, kartais prie įgarsinimo pulto Gintautui tenka praleisti kelias valandas neatsitraukiant. Ir ne vien Kultūros centro salėse, o ir įvairiose Joniškio ir rajono viešose erdvėse bet kokiu oru... 

Pašnekovės teigimu, tai iš esmės įtemptas, daug atsakomybės reikalaujantis darbas. Nuo jo nemažai priklauso, kaip suskambės scenoje dainuojama daina, kaip nuskambės kiekvienas koncertas. Žinoma, vien šia veikla Gintauto darbas neapsiriboja. Jis kaupia muzikinių įrašų fondą, įrašinėja pagal poreikį įvairių mėgėjų meno kolektyvų dainas... 

„Net pedantiškas“ 

„Besąlygiškai vertinti kaip specialistą Gintautą man būtų tiesiog nekuklu, atsižvelgiant jau vien į jo patirtį – juk jis užgrūdintas mūsų kultūros kareivis! – kalbėjo I. Osipova. – Tačiau, jau penktus metus dirbant kartu (o ir praeityje būnant aktyvia kultūros stebėtoja iš šalies), galiu vertinti Gintautą kaip puikų kolegą. Neįsivaizduoju Kultūros centro be Gintelio! Pajuokausiu, jis jau yra tapęs savotiška mūsų „muzikinio garso ikona“. Kaip specialistas jis labai kruopštus ir pareigingas, net pedantiškas. Mėgsta renginiui pasiruošti kelios dienos iki jam įvykstant, viską detaliai susidėlioti, ypač jei tai vienas iš didelių, sudėtingiau įgarsinamų programų. Todėl akylai išsistudijuoja kiekvieno renginio scenarijų, išsako pastabas iš muzikinės ir techninės pusės, kurios visada būna vertingos. Su Gintautu bendrauti lengva – jis turi puikų humoro jausmą, žinoma, ir gerą muzikinį skonį. Todėl yra smagus pašnekovas. Ne kartą Gintautas mane, kūrybinio rašto ir teksto žmogų, nustebino savo žiniomis apie mūsų lietuvių klasikinę literatūrą. Žinoma, įsidėmėjau ir jo kalbos gramatines žinias – jis pastebi dėl skubos scenarijuose, skrajutėse įsiveliančias gramatines klaidas. Tai mane žavi ir dar kartą patvirtina nepaneigiamą taisyklę, kad kultūros žmogaus esmė yra pagarba savo kalbai, literatūriniam ir muzikiniam paveldui. Nes tai yra mūsų šaknys“. 

„Blogų savybių tiesiog neturi“

Kadangi idealių žmonių mūsų žemėje nėra, o ir kai kuriems, pavydo apakintiems skaitytojams visuomet rūpi, kad žurnalistė ką nors neigiamo iškastų apie aprašomą įdomią, neeilinę asmenybę, buvo paprašyta ką nors ne itin švelnaus pasakyti ir apie G. Pučkų.

„Gal ir nuvilsiu, bet blogų savybių G. Pučkus tiesiog neturi, – pradžioje išsitarė I. Osipova, ir po pauzės pridūrė. – Nebent... jo savigrauža ištikus kokiai darbinei nesėkmei. Taip besigraužiančio žmogaus dėl kokio netikėto mikrofono „sucypimo“ renginio metu nesu mačiusi. Todėl gerbiu šį žmogų, nes jis išties gyvena kultūra ir kultūroje“. 

„Tai tik ne apie Gintautą...“

Anot labai seniai šioje kultūros įstaigoje dirbančios ir puikiai Gintautą pažįstančios Joniškio kultūros centro buhalterės-kasininkės Dalios Burkuvienės, kolega – ne tik punktualus, bet ir geras, tvarkingas žmogus. Išsitarus, kad kai kurie buvusių kultūros rūmų, vėliau – Joniškio kultūros centro – darbuotojai buvo linkę atsipalaiduoti ne tik namuose, bet ir darbe, pašnekovė išsyk suprato žurnalistės užuominas ir ryžtingai tarė: ,,Tai tik ne apie Gintautą, jokių išgėrimų! Stipraus charakterio žmogus, labai atsakingai dirba, jokių konfliktų su juo nebuvo“. 

„Žinau, kad lygiai aštuonios“

Daugiau kaip trisdešimt metų G. Pučkų pažįsta ir ilgametis šios kultūros įstaigos darbuotojas, inžinierius Vidimantas Butautis. 

„Gintautas – labai draugiškas, neturintis jokių piktų kėslų, ne savanaudis“, – vardijo jis, pabrėžęs, kad kolegos darbas – labai atsakingas. Jeigu bus padaryta klaida, tai žiūrovai pastebės, kad atlikėjas atsistojo prie neįjungto mikrofono. Ir kitokių klaidų gali pasitaikyti. Pavyzdžiui, atlikėjas atsistoja per toli nuo mikrofono... Kad jų nebūtų, įdedamas, anot V. Butaučio, juodas darbas, kurio Gintautas nesikrato, dirba iš širdies. 

Pašnekovas pabrėžė, kad tiek jo, tiek Gintauto darbai Joniškio kultūros centre yra žiūrovui kaip ir nematomi, tačiau labai svarbūs. Apie muzikinį renginių įgarsinimą, V. Butaučio teigimu, reikia išmanyti, be to, tobulėja įranga, kurią vis iš naujo tenka perprasti. Tiek jam, tiek G. Pučkui tenka mokytis, lankytis įvairiuose seminaruose.

V. Butautis pabrėžė ir ypatingą kolegos punktualumą. „Jeigu Gintautas jau pravėrė duris, tai net į laikrodį neverta žiūrėti – žinau, kad lygiai aštuonios“, – pasakojo jis. 

Šių eilučių autorė G. Pučkų taip pat pažįsta daugybę metų. Jai taip norėjosi atskleisti visas šviesas, kuriomis šviečia šis kuklus, anot I. Osipovos, mūsų kultūros kareivis. Jeigu pavyko atskleisti nors keletą spindulėlių, ačiū visiems kalbėjusiems. 

Projektą remia Spaudos, radijo ir televizijos rėmimo fondas.

Nuotraukoje Joniškio kultūros centro muzikos redaktorius G. Pučkus
