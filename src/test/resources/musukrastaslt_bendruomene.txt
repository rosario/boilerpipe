Radviliškio rajono Palonų kaimo bendruomenė vienuoliktą kartą pagerbė metų garbės pilietę. Ja tituluota ir į Garbės knygą įrašyta pedagogė Ona Lašaitė-Gedžienė. Šventėje pasveikintos ir kitos Onos bei Onutės.

Aktyvi kraštotyrininkė

Šiemet į paloniškių Garbės knygą buvo įrašyta Onos Lašaitės-Gedžienės pavardė. Garbės pilietei įteiktas nominaciją liudijantis raštas, ji pasirašė Garbės knygoje.

Nuo 1989-ųjų pradėjusi dirbti mokytoja Palonų pagrindinėje mokykloje, mokytoja aktyviai populiarino ir kraštotyrinę veiklą. Kartu su vaikais parengė kraštotyrinį darbą „Kaip linksminosi Palonų krašto žmonės“, su mokiniais dalyvavo televizijos viktorinoje-žaidime „Išgelbėk draugą“, viktorinoje „Moki žodį – žinai kelią“ tapo nugalėtoja.

46-erius metus išdirbusi pedagoginį darbą, 2004-aisiais buvo išlydėta į užtarnautą poilsį. Monografijai „Baisogala“ mokytoja parašė straipsnį „Palonų bažnytkaimis“.

Apie nominantę šventėje pasakojo buvusi jos kolegė, mokytoja Janina Bakutienė.

O. Gečienė renginyje sulaukė ir sveikinimų varduvių bei prieš kelias dienas atšvęsto 80-ojo gimtadienio proga.

Sveikino Onas, padėkojo sodybų puoselėtojams

Palonų miestelio seniūnaitis Rimantas Budreckis pasveikino ir kitas Onas bei Onutes ir papuošė jų galvas originaliomis skrybėlaitėmis, padarytomis iš ąžuolo lapų.

Varduvininkes su švente taip pat sveikino Palonų daugiafunkcio centro direktorė Rita Vaičiūnienė, Palonų bažnyčios klebonas Kęstutis Švabinskas.

Varduvininkėms buvo skirtas ir Palonų daugiafunkcio centro kolektyvo „Atgaiva“ (vadovas Arūnas Kotinskas) atliekamas kūrinys.

Šventėje padėkota visiems gražiai besitvarkantiems. Baisogalos seniūnas Romas Kalvaitis už gražiai tvarkomas sodybas gėlių žiedais padėkojo Aldonai ir Petrui Skorkams, Genovaitei ir Edmundui Stašauskams, Antonui ir Janinai Načams, Vitalijai ir Stasiui Kaupams, Vaclovui Bagdonui, Kazimierui ir Rožei Mataičiams.

Už gražiai tvarkomas sodybas bendruomenės padėkos raštai ir gėlės įteikti Ingai Diponienei, Irenai Žemaitienei, Gražinai Simonkevičienei, Aušrai ir Raimundui Gaučams, Romui ir Liolei Miknevičiams, Česlovui ir Elenai Daraškoms, Broniui ir Vandai Jušinskams.

Nepamiršti ir tingintys tvarkytis. Jiems skirtos šluotos, tačiau nė vienas iš išvardytų paloniškių bei valatkoniškių jų atsiimti neatėjo, nors šventėje kai kurie ir dalyvavo.

Šventė visiems

Palonų daugiafunkciame centre susirinkę paloniškiai žiūrėjo Daugiafunkcio centro teatro kolektyvo pastatymą – Kazio Sajos vieno veiksmo tragikomediją „Paršo gaudynės“, kurioje pasišaipyta apie tai, kas gali nutikti girtaujant. Spektaklyje pagrindinius vaidmenis atliko Arvydas Kablys, Arūnas Kotinskas, Rita Vaičiūnienė, Daiva Dirgėlienė, Arūnė Šidlauskė.

Šventėje pristatyta ir Vlado Žeromskio knyga „Vadinkite mane sėjėju...“, kurioje – ne tik jo rašyti eilėraščiai, prisiminimai, bet ir jį pažinojusių žmonių atsiminimai, nemažai fotografijų iš paties V. Žeromskio, jo šeimos, artimųjų ir draugų archyvų.

Knygos pristatyme kalbėjusi V. Žeromskio dukra Birutė Panumienė, jos sudarytoja Regina Vaitkevičienė dalijosi prisiminimais, kūrybiniu V. Žeromskio palikimu.

Pernai atidarytoje poilsio zonoje, kur vyko pagrindinė šventės dalis, netrūko užsiėmimų ir vaikams. Jie gamino karūnas, lankstė lėktuvėlius, varžėsi šuoliukų su šokdyne rungtyje, matavosi, kieno plaukai ilgesni.

Temstant buvo uždegtas šventės laužas, o vidurnaktį Palonų dangų nušvietė fejerverkai.

Autoriaus nuotr.



PILIETĖ: Vienuoliktąja Palonų garbės piliete nominuota buvusi mokytoja, kraštotyros puoselėtoja Ona Gedžienė.



ONUTĖS: Švenčių proga Onos ir Onutės buvo papuoštos ąžuolo lapų skrybėlėmis.



ŠEIMININKĖ: Jau ne pirmus metus savo sodyboje gražiai tvarkosi Vitalija Kaupienė.



PUOSELĖTOJA: Už gražiai tvarkomą sodybą padėkota Rožei Mataitienei.



SODYBOS: Palonų bendruomenė už gražiai tvarkomas sodybas pagerbė gausų būrį paloniškių ir valatkoniškių.
