Temperatūrų svyravimas, vėjas, drėgmės stoka, UV spinduliai mūsų odoje palieka pėdsakus – ji praranda elastingumą, tampa sausa, pleiskanoja, atsiranda pigmentinės dėmės, išryškėja kapiliarai. Atvėsus orams, odos paviršiuje išsiskiria ženkliai mažesnis kiekis riebalų ir būtent dėl to apsauginis odos sluoksnis tampa lengvai pažeidžiamas. Ruduo – tinkamiausias laikas pasirūpinti saulės vonių nualinta oda.

Švari oda
Veido odą plaukite iš pradžių šiltu, vėliau šaltu vandeniu. Chloruotas miesto vanduo sausina odą, todėl patartina veido prausimui naudoti virintą vandenį, retkarčiais jį pakeičiant arbatžolių (ramunėlių) arbata. Atsisakykite muilo – jis naikina natūralų apsauginį riebalų sluoksnį, kas neišvengiamai sukelia odos sausumą, pleiskanojimą, skilinėjimą. Šluostykite veidą lengvai priliesdamos rankšluostį prie odos paviršiaus, jokiu būdu netrinkite. Jeigu naudojate priemones veidui valyti (pvz. toniką), įsitikinkite, kad jo sudėtyje nėra alkoholio, kuris gali pažeisti natūralų odos lipidinį sluoksnį.

Odos šveitimas – švarai ir švelnumui
Odos šveitimas – procedūra, kurios metu pašalinamos (nušveičiamos) epidermio (viršutinio odos sluoksnio) negyvos ląstelės. Oda tampa lygesnė, švelnesnė, geriau pasisavinamos kosmetinės priemonės.  Odos šveitimui galite rinktis priemones su šveičiamosiomis granulėmis, natūralias priemones – jūros druską ar elementariausius kavos tirščius. Šią procedūrą reikėtų atlikti ne dažniau nei 2 kartus per savaitę. Pernelyg stiprus epidermio nušveitimas gali išprovokuoti veido odos paraudimą, jautrumą, skausmingumą.

Odos drėkinimas
Drėkinančius kremus rekomenduojama naudoti kelis kartus per dieną (ryte ir vakare). Būtina sąlyga – švarus odos paviršius. Šaltuoju metų periodu, kasdienei odos priežiūrai rinkitės riebesnį kremą, pagamintą aliejaus pagrindu, kuris odos paviršiuje sudarys apsauginę plėvelę ir neleis odai prarasti sukauptos drėgmės. Įsitikinkite, kad Jūsų kremo sudėtyje nėra kvapiklių, dažiklių ir kitų kenksmingų medžiagų, kurios gali dar labiau dirginti odą.

Lūpų apsauga
Lūpų oda – viena ploniausių žmogaus odos vietų, neturinti riebalinių liaukų, todėl joms reikalingas ypatingas dėmesys. Kiekviena esame pajautusi, ką reiškia sausos, skausmingos, skilinėjančios lūpos. Džiūstančias lūpas neišvengiamai aplaižome, o išgaravus drėgmei jos dar labiau sausėja. Kaip jomis rūpintis?
Nusipraususios veidą, nusivalykite lūpas. Tam padės vatos diskelis sudrėkintas maitinamuoju kremu ar tiesiog augaliniu aliejumi. Kelis kartus per savaitę naudodamos dantų šepetėlį, lengvais sukamaisiais judesiais masažuokite lūpas, tokiu būdu suaktyvinsite kraujotaką, jos išliks rausvos, putlios, gundančios. Keletą kartų per dieną naudokite lūpų balzamą, vazeliną ar riebų kremą. Venkite lūpų pieštuko – jis sausina odą.

Pigmentacija
Organizmui bandant apsisaugoti nuo ultravioletinių saulės spindulių, padidėja melanino gamyba, išryškėja pigmentinės dėmės. Priežiūra namuose: išbandykite depigmentacinį kremą, gelį ar serumą, į kurių sudėtį įeina vitaminas C, įvairių žolelių ekstraktai, hidroksinonas, kitos medžiagos. Naikindami padidėjusios pigmentacijos zonas saugokite odą nuo tiesioginės saulės spindulių. Pigmentinės dėmės gali išryškėti ir po antibiotikų vartojimo esant hormoniniams organizmo sutrikimams. Tokiu atveju reikalinga gydytojo dermatologo konsultacija, kuris paskirs reikiamas procedūras arba priemones, kitu atveju – nukreips pasikonsultuoti su gydytoju endokrinologu ar ginekologu.

Įdomūs faktai apie mūsų odą
• Oda sudaryta iš 3 sluoksnių: epidermio – išorinio, dermos – vidurinio ir poodžio – apatinio odos sluoksnio.
• Oda nuolatos atsinaujina, o regeneracijos procesas trunka 52 – 77 dienas.
• Vidutinės kūno sandaros žmogus turi apie 300 milijonų odos ląstelių.
• Kasdien žmogaus oda pleiskanoja ir netenka apie 600 000 odos dalelių. Per metus žmogus netenka apie 650 g odos. Sulaukus 70 metų, žmogus būna praradęs beveik 50 kg odos.
• Išmatavus odoje esančių nervų bendrą ilgį, gautume nemenką atstumą – apie 28 kilometrus.
Oda vaidina didžiulį vaidmenį mūsų sveikatos, grožio ir jaunystės atžvilgiu. Atsinaujinimo, apsaugos procesai vyksta nuolat, todėl padėkime savo odai mumis rūpintis, suteikime drėgmės, palepinkime maistinėmis medžiagomis, vitaminais.
