Populiarumo sulaukusiame veiksmo filme „John Wick“ pernai pagrindinį buvusio samdomo žudiko vaidmenį atlikęs Keanu Reevesas šį rugsėjį sugrįžta į kino teatrus visai kitokiame amplua. Naujajame trileryje „Tuk tuk tuk“ (angl. „Knock Knock“), kuriame netrūks ir siaubo elementų, jam teko aukos, o ne medžiotojo vaidmuo.

K.Reeverso herojus Evanas – pasiturintis architektas, laimingai gyvenantis su žmona ir dviem vaikais. Dėl netikėtai paskutinę minutę atsiradusių darbo reikalų vyras yra priverstas atšaukti planuotą išvyką su šeima. Jis lieka namuose vienas visam savaitgaliui. Tą patį vakarą už lango ima siausti tikra audra. Netikėtai į Evano namų duris pasibeldžiama. Nors svečių architektas nelaukia, jis nukeliauja pažiūrėti, kas ten blaškosi per tokią liūtį. Paaiškėja, kad prie Evano namų slenksčio – dvi žavios jaunos moterys, tiesa, visiškai kiaurai permirkusios ir dėl to negalinčios pasinaudoti mobiliuoju telefonu. Herojus galantiškai nutaria padėti žavioms nepažįstamosioms, leisdamas joms apšilti ir nusiprausti.

Tačiau merginos ne iš kelmo spirtos – „pamiršusios rankšluosčius“ išvaizdžiam vyrui jos pateikia nemenką staigmeną, kuri po nutildytų Evano atsikalbinėjimų baigiasi trijulės nuotykiais lovoje. Kitą dieną sąžinės graužaties kankinamas architektas tetrokšta pamiršti visiškai neplanuotą, tačiau jo seksualines fantazijas išpildžiusią nuodėmę. Jis išlydi gražuoles provokatores ir mėgina susikaupti darbui. Tačiau atėjus vakarui išdūžta jo namų langas. Netrukus Evanas atsipeikėja surištas, o greta jo – praėjusios nakties nepažįstamosios. Dženesis ir Bel pasivadinusios merginos nusprendžia pamokyti neištikimąjį K.Reeveso herojų. Jam tenka ištverti daugybę žeminančių kankinimų. Tačiau, kur šių psichopačių žaidimo ribos – nežinia...

Siaubo trilerį „Tuk tuk tuk“ režisavo amerikietis Eli Rothas, kuris išgarsėjo dviem „Nakvynės namų“ siaubo filmais, kurių pirmąjį yra gyręs pats Quentinas Tarantino. Fatališkąsias jaunas gundytojas įkūnijo filmo kūrėjo žmona, Čilės aktorė Lorenza Izzo bei šviesiaplaukė gražuolė iš Kubos Ana de Armas.

Kartais nederėtų atidaryti durų nelauktoms viešnioms, net jei jos labai simpatiškos. Neprognozuojamą dviejų viliokių katyčių ir vienos į kampą užspaustos pelės žaidimą įtempto siužeto trileryje „Tuk tuk tuk“
Lietuvos publika išvysti galės nuo rugsėjo 4 dienos.
