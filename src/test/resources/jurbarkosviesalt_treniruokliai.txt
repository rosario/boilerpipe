Miškas miškui nelygu, kaip skirtinga ir tai, ko einame į mišką. Grybų ir uogų ieškantį eilinį pilietį mažai tedomina kirtavietės ir jaunuolynai – miškininkų darbo ir rūpesčio svarbiausi objektai. O ramybės gamtos prieglobstyje išsiilgę, akims ir sielai peno trokštantieji suka pasivaikščioti į gražų, parką primenantį mišką. Tokį jau turime ir Jurbarke – vakarinėje miesto dalyje Jurbarko miškų urėdijos miškininkų įrengtą rekreacinį mišką.

Miškininkams rūpi poilsiautojai

Miškas vakarinėje miesto dalyje auga nuo seno, o valstybinė įmonė Jurbarko miškų urėdija pavertė jį rekreaciniu, kuriame miestiečiai mielai leidžia laisvalaikį: grįstais keliukais smagu pasivaikščioti ir pasivažinėti dviračiais, randa suoliukų atsisėsti ir pavėsinių pasislėpti nuo lietaus, vėjo ir saulės. Tokiame miške medynų grožio neturi slėpti menkaverčiai krūmokšniai, o takeliai negali būti apžėlę žolėmis, per kurias baugu žengti, kad neprisirinktum erkių. Beje, į šį miško parką nedraudžiama atsivesti ir keturkojus augintinius.
„Urėdija didelį dėmesį ir lėšas skiria rekreaciniams objektams: poilsiavietėms, nuorodoms, informaciniams stendams. Pakabiname ir elgesio miške taisykles, nurodome ir telefonų numerius, kur skambinti gaisro ar nelaimės atveju“, – sako Jurbarko miškų urėdijos Pašvenčio girininkas Vydas Adomas Rutka.
Pašvenčio girininkijos miškai, besitęsiantys nuo Šventosios prie Smalininkų iki pat Jurbarko, gyventojų gausiai lankomi. Pasak girininko, urėdijos administracijos iniciatyva nutarta mieste esančiame Pašvenčio girininkijos miške padaryti miestelėnams poilsio zoną. „2014 metais kraštovaizdžio gerinimo kirtimais išvalyta apie 30 hektarų miško tarp Mituvos upės ir Šilutės plento. Vėliau nuo tiltelio per upę iki plento suprojektuotas ir kalkakmeniu išgrįstas takas. Darbus atliko įmonė „Jurmelsta“ – labai kokybiškai, dirbo saugodami medžius. Pastatėme dvi pavėsines, medžio skulptūrų, prikabinome inkilų ir šalia įrengėme stendą, kokius inkilus kokiems paukščiams gaminti. Šiemet poilsio zoną užbaigėme prie tako pastatydami medinių treniruoklių“, – pasakoja V. A. Rutka.
