Kaip ir kasmet – paskutinis vasaros savaitgalis saldžiausias bus Didžiojoje Zaraso ežero saloje. Rugpjūčio 28-29-tą čia oš šiuolaikinės baltų kultūros ir nepriklausomos muzikos festivalis „Mėnuo Juodaragis“. Aštuonioliktojo festivalio tema gundanti ir paslaptinga – bitės.
„Bitės baltams – ypatinga gamtos kūrinijos dalis, nusakanti gražiausius žmonių santykius – bičiulystę, veikiančią darną, dievišką tvarką, – sako festivalio vadovas Ugnius Liogė. – Korių galaktikose suneštas saldus medus žymi meilę ir sveikatą, gamtos galią ir darbštumą, bitės dažnai minimos sutartinėse, mituose ir tebesaugo ne vieną mokslinę paslaptį.“
Mėnuo Juodaragis kvies į susitikimus su bitininkais, į kūrybinius spiečius, siūlys lipdyti korius, konstruoti avilius, lieti vašką, kopinėti medų, skanauti bičių duoną, Juodaragio midų, pažinti senąsias tradicijas ir atrasti daug užburiančio muzikinio dūzgesio.

Trejose festivalio scenose skambės savita įvairių žanrų muzika – nuo tradicinio folkloro iki sunkiojo roko, nuo klasikos iki avangardo. Festivalyje šiemet pasirodys per 50 grupių. Tarp žymiausių užsienio svečių – roko, soul ir latino muzikos kokteilį sprogdinantys kolumbiečiai La Chiva Gantiva, britų neofolko klasikai „Sol Invictus“, paslaptingieji ispanai Sangre de Muerdago, samių šamanai „Vassvik“ iš Norvegijos, tamsiosios bangos veteranai Kirlian Camera iš Italijos, spalvingas duetas „Asea Sool“iš Gruzijos, ukrainiečių etnoroko žvaigždės „Atmasfera", latvių Zale, taip pat kolektyvai iš Austrijos bei Gudijos.

Lietuvos muziką atstovaus Nojus (buvusi „Airija“), Sauliaus Petreikio Orkestras, Domantas Razauskas su grupe „Thundertale“, „Atalyja“, „Kūlgrinda“, „Kamanių šilelis“, „Ugniavijas“, „Marga Muzika“, „Ir visa tai kas yra gražu yra gražu“, „Driezhas“, „Vilkduja“, gausus būrys kitų alternatyvios, dainuojamosios, etninės, elektroninės muzikos kūrėjų.

Šiuolaikinę baltų kultūrą, savitumą ir kūrybišką tautiškumą puoselėjantis festivalis įdomiosveiklos pasiūlys ir dideliam, ir mažam. Amatų kieme savo gebėjimus rodys ir žiniomis dalinsis geriausi senųjų tradicijų meistrai, vyks paskaitos, kinofilmų pristatymai, žygiai bei ekskursijos, sporto turnyrai, teatro vaidinimai, poezijos skaitymai, viktorinos, užsiėmimai vaikams. Maloniai nuteiks skaidrus Zaraso vanduo ir smėlėti paplūdimiai, vaizdingi salos kloniai, kuriuos įženklins ekomenio instaliacijos, ugnies skulptūros, kvies lauko kavinės, pirtys, įvairios turiningos pramogos ir malonūs netikėtumai.

Anot organizatorių, pernai Mėnuo Juodaragis buvo glaustas, todėl negalėjo sutalpinti visų norinčių, todėl šiemet festivalis grįžta į Zaraso salą su dviguba jėga. Saloje, beje, baigta įrengti nauja infrastruktūra, tad festivalio lankytojai gaus progą šauniai praleisti paskutines vasaros dienas it didelis, šventiškai dūzgiantis avilys.

Išankstinis festivalio „Mėnuo Juodaragis XVIII“ savaitgalio bilietas laukia jūsų „Tiketoje“.

Nuotraukos: Mariaus Morkevičiaus, Manto Puidos ir MJR archyvo.
