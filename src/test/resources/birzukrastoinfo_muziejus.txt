Lietuvos banko Pinigų muziejus pristato naujovę – interneto svetainę www.pinigumuziejus.lt. Jos lankytojai gali patogiai užsiregistruoti į didelio populiarumo sulaukiančias ekskursijas Pinigų muziejuje su gidu, įvairius renginius, edukacines programas.
Naujojoje svetainėje pristatomas Pinigų muziejus ir ką jame galima sužinoti bei veikti; skelbiamos muziejaus naujienos, renginių anonsai. Svetainės lankytojai taip pat susipažins su virtualiomis ekspozicijomis ir parodomis, muziejaus istorija, išleistais leidiniais (dalis jų – ir elektroniniai, taigi galima parsisiųsti). Ateityje svetainėje bus galimybė ir tiesiogiai stebėti renginių transliacijas iš muziejaus, o elektroninė svečių atsiliepimų knyga muziejuje bus susieta su svetainės komentarų skiltimi.
Pinigų muziejaus svetainė parengta lietuvių ir anglų kalbomis, taip pat parengta išmaniesiems telefonams pritaikyta jos mobilioji versija.

Lietuvos banko Pinigų muziejus įsikūręs Vilniaus centre – Gedimino prospekto ir Totorių gatvės sankirtoje. Čia, per du aukštus išsidėsčiusiose penkiose salėse, galima susipažinti su pasaulio pinigų ir bankininkystės istorija, Lietuvos pinigais, bankininkystės raida mūsų šalyje nuo pirmųjų kredito įstaigų atsiradimo iki šių dienų. Be to, lankytojas gali pats aktyviai dalyvauti pažinimo procese – savarankiškai nusikalti suvenyrinę plokštelę, pasisverti ant specialių svarstyklių ir sužinoti, kiek jis kainuotų, jei būtų auksinis, platininis ar sidabrinis, o sėkmingai atsakęs į testų klausimus – pasigaminti banknotą su savo atvaizdu.
Nuo 2011 m. pradžios, kai Pinigų muziejus atvėrė duris, jį aplankė daugiau kaip 140 tūkst. lankytojų iš Lietuvos ir užsienio.
Pinigų muziejus yra gavęs ne vieną apdovanojimą: draugiškiausio muziejaus (2012 m. išrinko Lietuvos žmonių su negalia sąjunga), draugiškiausio Vilniaus muziejaus (European Destinations of Excellence, 2013 m.), svetingiausio Vilniaus muziejaus (Vilniaus svetingumas, 2013 m.), o muziejaus gidė Nijolė Butkevičienė 2014 m. išrinkta svetingiausia Vilniaus kultūros įstaigos darbuotoja. Pinigų muziejus taip pat patenka į geriausiai įvertintų viso pasaulio valstybių centrinių bankų muziejų penketuką. 2014 ir 2015 m. didžiausias pasaulyje kelionių portalas TripAdvisor Pinigų muziejui įteikė aukščiausios kokybės sertifikatą.
Muziejaus lankymas ir ekskursijos – nemokamos, muziejaus durys atviros antradieniais-penktadieniais nuo 10 iki 19 val., o šeštadieniais – nuo 11 iki 18 val.
