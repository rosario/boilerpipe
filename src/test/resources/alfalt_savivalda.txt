Nepaisant to, kad nuo 2015 m. savivaldybių tarybų rinkimų praėjo apie keturis mėnesius, savivaldoje liko politikų, kurie nėra deklaravę savo privačių interesų. Nors interesus išrinktieji, kaip numato įstatymas, turi deklaruoti per mėnesį nuo priesaikos davimo, o į šią prievolę nusispjovusių savivaldoje tebėra apie 100, Vyriausioji tarnybinė etikos komisija (VTEK) bausti įstatymo pažeidėjais tapusių politikų iki šiol neskuba.
VTEK sudarytame privačių interesų nedeklaravusių savivaldos politikų žemėlapyje, liepos 28 d. duomenimis, nurodyta kiek mažiau nei 100 pavardžių. Duomenys nuolat atnaujinami, todėl tikslus skaičius kinta.
Labiausiai iš savivaldybių išsiskiria Trakų rajono savivaldybė, kurioje rinkimai dėl šiurkščių pažeidimų buvo iš naujo rengiami birželio mėnesį. Čia daugumai naujai išrinktų savivaldybės tarybos narių privačius interesus reikėjo deklaruoti iki liepos 25 d., tačiau laiku to nepadarė 13 politikų, tarp kurių – ir rajono merė, Liberalų sąjūdžio atstovė Edita Rudelienė.
Dėmesį taip pat traukia Lietuvos lenkų rinkimų akcijos (LLRA) valdoma Šalčininkų rajono savivaldybė. Joje privačių interesų iki šiol nedeklaravo 9 politikai, nors jiems tai reikėjo padaryti iki balandžio 8 d.
Po 7 savivaldybės tarybos narius privačius interesus vis dar slepia Prienų rajono ir Širvintų rajono savivaldybėse.
3 savivaldybėse – Molėtų rajono, Raseinių rajono, Skuodo rajono – privačių interesų dar nėra deklaravę po 5 politikus. Po 4 savivaldybių tarybų narius, neužpildžiusius interesų deklaracijų, turi 5 savivaldybės: Klaipėdos miesto, Klaipėdos rajono, Marijampolės, Radviliškio rajono ir Zarasų rajono. Kėdainių rajono, Vilniaus miesto ir Visagino savivaldybėse yra po 3 interesus iki šiol slepiančius politikus. 4 savivaldybėse – Elektrėnų, Pakruojo rajono, Palangos miesto, Panevėžio rajono – yra po 2 politikus, laiku neatlikusius prievolės deklaruoti privačius interesus. Po 1 savivaldos tarybos narį, nedeklaravusį interesų, turi 13 savivaldybių: Anykščių rajono, Ignalinos rajono, Jonavos rajono, Kaišiadorių rajono, Kalvarijos, Kretingos rajono, Mažeikių rajono, Šakių rajono, Šiaulių miesto, Švenčionių rajono, Tauragės rajono, Vilkaviškio rajono ir Vilniaus rajono.
Praėjusią savaitę, liepos 22 d., VTEK ir Specialiųjų tyrimų tarnybos surengtos spaudos konferencijos metu paskelbta, kad iš viso laiku privačius interesus yra deklaravę apie 85 proc. savivaldos politikų. Šiuo metu šis skaičius paaugo iki 92 proc.
Peržiūrėti pateiktas deklaracijas galite čia. Tereikia įvesti vardą bei pavardę ir pamatysite, kokius duomenis pateikė politikas:

Nepavyzdingiausi – valdantieji
Jeigu vertintume privačių interesų nedeklaravusių savivaldos politikų partinę priklausomybę, tai matytume, kad daugiausia interesus slepia valdančiosios Lietuvos socialdemokratų partijos atstovai. Interesus iki šiol slepiančių socdemų atstovų iš viso yra 20.
Nuo jų nedaug atsilieka ir pirmą kartą į savivaldos rinkimų karuselę įsukti visuomeninių komitetų atstovai. Privačių interesų nėra deklaravę iki šiol 15 įvairiems visuomeniniams komitetams priklausančių savivaldybių tarybų narių.
Darbo partija savo sąraše turi 14 savivaldybių tarybose dirbančių ir interesų nedeklaravusių politikų.
Privačių interesų iki šiol nėra deklaravę 12 Tėvynės sąjungos-Lietuvos krikščionių demokratų partijai atstovaujančių savivaldos politikų, po 8 interesus slepiančius politikus savivaldoje turi Liberalų sąjūdžio ir LLRA, po 7 – partija „Tvarka ir teisingumas“ ir Lietuvos valstiečių ir žaliųjų sąjunga, 5 – buvusio sostinės mero vadovaujama Lietuvos laisvės sąjunga (liberalai), po 2 – politinė partija „Lietuvos sąrašas“ ir LLRA ir Rusų aljanso koalicija „Valdemaro Tomaševskio blokas“, 1 – Lietuvos rusų sąjunga.


Skaitykite daugiau: Juodasis savivaldos politikų sąrašas: kas ir kur slepiasi? | Alfa.lt http://www.alfa.lt/straipsnis/49886760/juodasis-savivaldos-politiku-sarasas-kas-ir-kur-slepiasi#ixzz3hGxKhKcM
