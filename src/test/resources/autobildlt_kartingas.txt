Paskutinysis Europos kartingo čempionato etapas vyko Švedijos Kristianstado mieste. Permainingu oru vykusios lenktynės buvo kupinos siurprizų ir netikėtumų.
„KF-Junior“ klasėje tarp 84 sportininkų kovėsi ir vienintelis mūsų šalies atstovas – Italijos „DR Racing“ komandos gretose lenktyniaujantis Justas Jonušis.
Paskutinysis Europos čempionato etapas žadėjo intriguojančią kovą, nes laimėti čempiono titulą pretendavo bent šeši lenktynininkai. Papildomos intrigos įnešė ir permainingas oras – lietų keitė saulė ir dažnai prieš važiavimus komandos tiesiog nežinojo kokias padangas – lietaus ar sausai dangai – pasirinkti.
Po dramatiškos kovos „KF-Junior“ Europos čempionu tapo Christian Lundgaard. Tikrą siurprizą šiame čempionate pateikė mergaitė iš Ispanijos Marta Garcia Lopez. Ji šiame etape užėmė puikią trečią vietą, o čempionate liko ketvirta. Kokia arši konkurencija Europos čempionate rodo ir tas faktas, kad iki Švedijos etapo buvęs lyderis bendroje įskaitoje Belgijos sportininkas Kenny Roosens paskutiniajame etape net nepateko į pagrindinį finalą.
Lietuviui Justui Jonušiui pirmoji lenktynių diena susiklostė puikiai. Po kvalifikacinių važiavimų Justas užėmė 24 poziciją ir tai buvo nebloga pradžia. Rezultatas galėjo būti dar geresnis, bet važiuojant greitą kvalifikacijos ratą Justui sutrukdė sprogusi priešais jį važiavusio priešininko kartingo padanga. Teko skubiai keisti trajektoriją ir dėl to lietuvis prarado kelias itin brangias sekundės dalis.
Prieš atkrintamuosius važiavimus buvusi šlapia trasa ėmė džiūti ir komanda nepataikė teisingai sureguliuoti kartingo. Išvažiavęs su šlapiai trasai skirtomis padangomis Justas labai greitai pajuto, kad jos visiškai susidėvėjo – važiavime pirmavo tie, kurie surizikavo ir startavo sausai dangai skirtomis padangomis.
Antrame važiavime ir vėl ta pati džiūstančios trasos loterija. Justas šįkart pasirinko sausai trasai skirtas padangas ir atrodė, kad viskas klojasi gerai, jis lenkė varžovus vieną po kito kol likus 2 ratams iki finišo kaip iš kibiro prapliupo lietus…
Trečiame važiavime lijo nuo pat starto ir visi važiavo vienodomis lietui skirtomis padangomis. Justas pamažu kilo rikiuote aukštyn, važiavo jau septintoje pozicijoje, kai iš galo atlėkęs priešininkas trenkėsi į lietuvį ir pažeidė savo kartingą.
Susumavus visus važiavimus, Justas Jonušis buvo klasifikuotas 42 vietoje. Aplenkti pusė varžovų – geras rezultatas, ypač turint omenyje tai, kad lietuvis Europos čempionate lenktyniauja pirmą sezoną ir yra vienas jauniausių savo klasėje.
„Tarp savo amžiaus lenktynininkų likau trejetuke geriausių, todėl bendras rezultatas nors ir šiek tiek liūdina, bet nuteikia optimistiškai,“ – po finišo nors ir nusivylęs, bet optimizmo neprarado vienas perspektyviausių mūsų šalies jaunosios kartos kartingo lenktynininkų.
Dabar Justo Jonušio laukia daug testų ir pasiruošimas pasaulio čempionatui. Jis vyks rugsėjo paskutinį savaitgalį „La Conca“ trasoje Italijoje.
