Afganistano vyriausybės šaltiniai praneša apie ilgamečio Talibano lyderio ir dvasinio vadovo Mullah Mohammedo Omaro mirtį.

Pasak šaltinių, lyderis mirė prieš dvejus ar trejus metus. Valdžios atstovai nepatvirtino daugiau detalių apie lyderio mirtį.

Talibano atstovai kol kas šio pranešimo nekomentuoja, tačiau greitai ketina išplatinti pranešimą, skelbia BBC.

Anksčiau jau kelis kartus buvo pranešama apie M.Omaro mirtį. Tačiau dabar pirmąkart tai patvirtino aukščiausi Afganistano valdžios atstovai.

Afganistano islamiškojo judėjimo „Fidai Mahaz“ atstovas Qari Hamza trečiadienį pranešė, kad besislapstantį lyderį 2013 metų liepą nukovė Mullah Akhtaras Muhammadas Mansooras ir Gull Agha.

Afganistano žvalgybos agentūra Nacionalinis saugumo direktoratas praėjusių metų lapkritį pranešė, kad M.Omaras jau yra galimai žuvęs.

Talibano judėjimas per pastaruosius metus ne kartą yra išplatinęs lyderio pasisakymus įvairiais klausimais. Vos prieš kelias dienas jis neva pasveikino pirmąkart prasidėjusias taikos derybas tarp Afganistano valdžios atstovų ir Talibano judėjimo kovotojų.

Nors šis paslaptingas lyderis yra svarbiausias Talibano ideologas, apie jį žinoma stebėtinai mažai. Egzistuoja tik dvi jo nuotraukos, iš kurių žinoma tik tai, kad M.Omaras per mūšį patirto sužeidimo skeveldra neturi vienos akies.

M.Omaras slapstėsi nuo 2001 metų, kai JAV įtraukė jį į ieškomų žmonių sąrašus už pagalbą organizuojant Rugsėjo 11-osios atakas.

JAV Valstybės departamentas už jo galvą siūlė 10 mln. JAV dolerių atlygį.

M.Omaro bendradarbiavimas su „al-Qaedos“ vadovu Osama bin Ladenu išprovokavo 2001 metais prasidėjusią JAV invaziją į Afganistaną.

Nuo 1996 metų iki 2001 metų M.Omaras vadovavo aukščiausiajai Afganistano emyrato – Talibano įkurtos separatistinės valstybės – tarybai ir skelbėsi šalies lyderiu, tačiau jo valdymą pripažino vos trys užsienio valstybės.
