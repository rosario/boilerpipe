Vasarą paprastai ištuštėja ne tik mokyklos, darželiai, įvairios įstaigos, bet ir kariniai daliniai. Tačiau Pajuostyje įsikūrusiame Karaliaus Mindaugo husarų batalione pats darbų įkarštis.
Tik čia šeimininkauja ne kariai, o statybininkai.
Nenori prarasti darbo ir merginos
Iki gruodžio vidurio jie turi paruošti patalpas beveik keturiems šimtams šauktinių. O pastarieji jau nuo birželio mina karo medicinos tarnybos slenkstį – kai kurie tikisi būti tarp tų išrinktųjų, kurie bus privalomai pašaukti atlikti pareigą tėvynei, o kai kurie viliasi, kad jiems nereikės tarnauti.
Pajuostyje esančiame Karo medicinos tarnybos Panevėžio padalinyje prie gydytojų kabinetų laukiantys jaunuoliai neslėpė susijaudinimo. Tik vieni jaudinosi, ar jų sveikata nepakiš kojos tapti šauktiniu, kiti atvirkščiai – kad teks aukoti darbą ar palikti mylimąją.
Kaip „Sekundei“ teigė 23-ejų Deivydas, eiti tarnauti jam nė kiek nebaisu, bet nenorintis to daryti. Ir nesupranta tokio skuboto valdininkų sprendimo versti visus jaunus vyrus atlikti pareigą tėvynei.
„Gal kam nors tai bus gera patirtis, bet tikrai ne man. Jeigu būsiu pakviestas tarnauti, prarasiu gerai atlyginamą darbą. Darbdavys manęs tikrai nelauks tuos devynis mėnesius. Tokių pinigų, kuriuos gaunu, kariuomenėje tikrai neuždirbsiu. Viską teks pradėti iš pradžių – ieškoti ne tik darbo, bet ir gyvenamosios vietos. O kur garantija, kad mergina manęs lauks. Jeigu jau paims, aišku, eisiu tarnauti, nuo to niekur nepabėgsiu, bet be galo apsidžiaugčiau, jeigu nereikėtų to daryti“, – prisipažino Panevėžyje automobilių meistru dirbantis Deivydas.
Nori atlikti pareigą
Iš Pasvalio rajono atvykęs Darius Bžėskis taip pat teigė, kad sunkiausia bus atsisveikinti su darbu. Jaunuolis pastaruoju metu dirba Švedijoje, statybose, jo uždarbis gerokai didesnis nei vidutinis lietuviškas atlyginimas. Savo ateitį vaikinas sieja tik su Lietuva, todėl jo planuose buvo užsidirbti ir susikurti tam tikrą pagrindą gimtojoje šalyje, bet dabar teks visus planus atidėti.
„Norėčiau Švedijoje užsidirbti ir grįžti gyventi čia, į Lietuvą, bet dabar visi planai griūva. Tačiau dėl to labai neišgyvenu. Jeigu tik esu tinkamas, mielai eisiu tarnauti. Mano vyresni broliai jau anksčiau tarnavo kariuomenėje, todėl ir mane skatina, palaiko. Tikiu, kad kariuomenė duos gyvenimiškos patirties ir bus savotiška vyriškumo mokykla“, – gerai nusiteikęs buvo D. Bžėskis.
