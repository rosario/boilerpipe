Alytaus rajono ūkininkai javapjūtę simboliškai pradėjo tradiciniu renginiu „Namo, rugeliai, va, namo“, kurį jau treti metai organizuoja Alytaus rajono savivaldybė ir akcinė bendrovė „Lytagra“ ūkininko Arvydo Valūno ūkyje, Balkūnų kaime, Miroslavo seniūnijoje. Į šių metų šventę, vykusią liepos 24 d., susirinko per 400 Pietų Lietuvos žemdirbių.
Renginyje dalyvavo Alytaus rajono savivaldybės mero pavaduotojas Arvydas Balčiūnas, administracijos direktorė Jolanta Kručkauskaitė, jos pavaduotojas Virgilijus Pranskevičius, mero patarėjas Sergej Riabinin, Kultūros ir viešųjų ryšių skyriaus vedėja Virginija Mačiulienė, Žemės ūkio skyriaus vedėjas Stasys Supranavičius, AB „Lytagra“ Alytaus regiono vadybininkas Juozas Pilvelis, svečiai iš Punsko.
Alytaus rajono savivaldybės mero Algirdo Vrubliausko sveikinimus ir linkėjimus žemdirbiams perdavė jo pavaduotojas A. Balčiūnas. Jis žemdirbiams palinkėjo gero oro nuimant derlių, gausių aruodų, džiaugsmo ir laimės ūkininkų šeimoms bei namams. Vicemerui buvo įteiktas duonos kepalas, simbolizuojantis javapjūtės pradžią.
Pasiruošusiems demonstruoti techniką kombainininkams mero pavaduotojas A. Balčiūnas ir administracijos direktorė J. Kručkauskaitė uždėjo ąžuolo vainikus, įteikė rajono savivaldybės dovanėles.
Tradicijomis ir muzika šventę papuošė Daugų kultūros centro liaudiškos muzikos kapela „Savi“ ir Butrimonių filialo jaunimo šokių kolektyvas. Javapjūtės pradžią, darbus ir žmones palaimino Santaikos parapijos klebonas Kęstutis Stankevičius.
Savivaldybės vadovai bendravo su žemdirbiais, diskutavo žemės ūkio klausimais, apžiūrėjo techniką: kombainus ir traktorius, kurių galimybes ūkininkams pristatė AB „Lytagra“. Šios įmonės Alytaus regiono vadybininkas J. Pilvelis pasidžiaugė tradiciniu renginiu, nuoširdžiai dėkojo Alytaus rajono savivaldybei už gražų bendradarbiavimą.
