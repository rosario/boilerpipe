Donecko gyventoja Nadežda su dukra Iš Donecko į Mariupolį važiavo dešimt valandų, nors anksčiau užtrukdavo vos valandą. Šiuos miestus jungia greitkelis, o skiria tik šimtas kilometrų. Beveik visą šį laiką užtruko prie pasienio posto. Viena – labai priekabiauja apsišaukėliškos Donecko Liaudies Respublikos (DNR) pasieniečiai. Antra – susidaro ilgos eilės, nes žmonės masiškai važiuoja apsipirkti į Ukrainą.

Moteris teigia, kad labiausiai tikrina ir užlaiko pasienyje apsišaukėliškoji DNR pusė. Ukraina lengvai įleidžia ir išleidžia: „Kažkodėl žmonės veržiasi į Ukrainą, pas „banderas“ ir „fašistus“, o ne į Rusijos pusę. Tarkim, galėtų važiuoti apsipirkti į Rostovą, tačiau taip nėra. Žmonės mieliau pildo įvairius dokumentus dėl leidimų.“

Ukrainoje viskas daug pigiau, nei DNR – kone dvigubai. Moteris teigia, kad daugybė žmonių iš Donecko į Ukrainą vaikšto apsipirkti pėsčiomis.

Tenka įveikti du pasienio postus. Iki artimiausio miestelio reikia eiti apie penkis kilometrus. Dažnai dalį prekių konfiskuoja DNR pasieniečiai.

Palyginimui – kilogramas bulvių Ukrainoje kainuoja 6 grivinas, o DNR – 12. Biudžetininkų atlyginimai išliko daugmaž tokie pat kaip ir iki karo, tačiau jie vėluoja. Dabar pedagogams nesumokėta už vasario mėnesį.

Nadežda sako, kad žmonės stengiasi nepirkti daiktų – tik maistą. Nėra prasmės Donecke kurti gyvenimą. Laukia, kada pasikeis situacija: „Pilna Rusijos kariuomenės. Mes juos net pagal kalbą atskiriame. Ten viską valdo Rusijos specialiosios tarnybos.“

Moteris tikina, kad Donecke daugybė žmonių supranta, kas iš tiesų dedasi, tačiau nieko negali padaryti plikomis rankomis prieš tankus ir automatus.

Kas labiausiai skaudina? „Kai girdime ukrainiečius vadinant „banderomis“ ir „fašistais“, mes juokiamės, nes žinome tiesą. Skaudžiausia, kai rusai mus, ukrainiečius, pavadina broliais. Ar čia broliai – viską išsprogdino, gyvenimus subombardavo.“

Nadežda sako, kad jai kvėpuoti pasidaro lengviau, kai kerta Volnovachos miestelį. Tuomet ji jau atsiduria Ukrainoje: „Norisi žemę išbučiuoti.“

Sako savo akimis mačiusi, kaip DNR tankai neseniai stovėjo šalia jų namų ir šaudė į Ukrainos pusę.

„Jei Ukrainos kariuomenė būtų atsišaudžiusi, mūsų jau nebūtų likę tarp gyvųjų. Provokacijas DNR daro kone kasdien. Neseniai Donecko centrą apšaudė. Kaltino Ukrainą. Nesąmonė. Visa tai padarė DNR“, – pasakojo moteris

Nadeždos dukra neseniai baigė studijas. Mergina džiaugiasi, kad savo mokslus oficialiai baigė su ukrainietišku diplomu. Kitu atveju diplomas galiotų tik DNR ir LNR.

„Norėčiau rasti darbą Ukrainoje arba užsienyje. Visi mano draugai supranta, kad DNR nėra jokių perspektyvų. Be to, galima iš proto išsikraustyti, kai nė vieną sekundę nesi tikras dėl savo gyvybės“, – sako 21-erių mergina.

„Neseniai sprogimų griausmas užklupo, kuomet vedžiojau šunį. Sproginėjo kažkur už kilometro. Išsigandau ir aš, ir šuo. Vakarais, kai girdime sprogimus ir šūvius, su mama ir tėčiu neiname miegoti. Geriame žolelių arbatą ir klausomės. Jei kuriam laikui viskas nutyla, tik tuomet gulamės“, – pasakojo doneckietė.
